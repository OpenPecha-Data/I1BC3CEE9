#/ /rgyal kun 'dus pa'i ngo bo khyab bdag he ru ka ngur smrig gar gyis rnam par rol pa gdan gsum tshang ba'i sde dpon rje btsun bla ma dbang phyug rab brtan bstan pa'i rgyal
mtshan dpal bzang po'i rtogs pa brjod pa bdud rtsi'i za ma tog ces bya ba bzhugs so/ /

/ /swasti pradza bhyaH rgyal kun 'dus pa'i ngo bo khyab bdag he ru kaHngur smrig gar gyis rnam par rol pa gdan gsum tshang ba'i sde dpon rje btsun bla ma dbang phyug rab brtan
bstan pa'i rgyal mtshan dpal bzang po'i rtogs pa brjod pa bdud rtsi'i za ma tog ces bya ba rigs kun bdag po bla ma mchog gis zung 'jug lam bzang mngon gyur de srid byin
gyis brlab tu gsol/ mkha' khyab mkha' yi rdo rje stong chen gzugs/ /'pho med dbang phyug bde chen gyis drangs thugs/ /rab brtan bshad sgrub bstan pa'i rgyal mtshan che/
/sgreng mdzad dpal ldan skal ba bzang por bsngags/ /tshogs gnyis lus stobs rgyas pa'i sa srungs dbang / /khams 'dus 'phreng gegs lcags kyu las grol te/ /grub pa'i mtha'
snyogs lam du zung 'jug gom/ /lhod por sku gsum grong bgrod tshul 'di mtshar/ /mkhas ngom rmongs pa'i zhum pa mi ston par/ /ma bcos lhug pa'i thugs kyi shel

ngos su/ rab 'byams shes bya'i tshon ris kun shar bas/ /grags min don dang ldan pa'i thams cad mkhyen/ /ched du bcos ma'i gzhan 'brid lhur len dang / /zhig po'i rtsing spyod
mtha' gnyis dang bral ba/ /tshul khrims dbu mar rnam dag bag yod kyi/ /nam yang lhod med btsun pa'i rtse mor son/ /gnyen chags gcan gzan lugs la byang sems su/ /mi rlom
lus can kun la rtag snyoms pas/ /gcig tu phan pa sgrub pa'i lhag bsam thugs/ /rdul bral ston zla ltar dkar bzang po'i dpyid/ /a ho phyi rol nyan thos bslab pas mdzes/ /nang
du rlabs chen spyod mdzad rgyal ba'i sras/ /gsang ba bcu gsum rdo rje'i sar gshegs pa'i/ /rtogs brjod smra la 'jig rten mes po ngal/ /'on te thun mong gdul bya'i bsam
pa khams/ /dbang po 'tshams pa'i rnam thar ganggA'i klung / /rdul las sor mo'i rtse yis blangs pa tsam/ /

gleng tshe snod ldan tshogs rnams rna ba blogs/ /de'ang ji skad du/ /rgan pa'am ni gzhon pa'ang rung / /gang las chos ni rnam shes pa/ /de la gus par phyag bya ste/ /zla ba
tshes la ji bzhin no/ /zhes zab pa dang rgya che ba'i dam pa'i chos tshul bzhin du ston pa zhig gi mthu la brten nas rjes 'brang gi slob ma yang slob sogs mtha' klas pa'i
yon tan gyi cha mtha' dag rgyas par 'gyur ba ni zla ba tshes pa la brten pa/ dkon brtsegs le'u zhe gsum pa las/ 'od srungs 'di lta ste/ dper na zla ba tshes pa la phyag
'tshal ba de ltar nya ba la ni ma yin no/ /'od srungs de bzhin du gang dag nga la rab tu dad pa de dag gis byang chub sems dpa' rnams la phyag bya yi/ de bzhin gshegs pa
rnams la ni de lta ma yin no/ /de ci'i phyir zhe na/ byang chub sems dpa' las ni de bzhin gshegs pa rnams 'byung ngo / /de bzhin gshegs pa las ni nyan thos dang rang sangs
rgyas thams cad 'byung ngo / /de la 'di skad ces bya ste/ zla ba tshes par thams cad phyag 'tshal gyi/ /zla ba nya la de ltar phyag mi 'tshal/ /de bzhin gang dag nga dad
de dag gis/ /rgyas sras byang chub sems dpar phyag tshol zhig /ces gsungs pa'i don bzhin bstod phyag gi yul du bshad pa ltar tshigs su bcad pa sngon du 'gro ba'i sgo nas
skabs su babs pa gleng bar bya ba ni dus gsum gyi bde bar gshegs pa thams cad kyi gsang gsum mi zad pa rgyan gyi 'khor lo'i bdag nyid rigs dang dkyil 'khor kun gyi khyab
bdag drug pa rdo rje 'chang chen po bslab gsum 'tshams sprin gos kyis klubs pa rje btsun bla ma dam pa dbang phyug rab

brtan bstan pa'i rgyal mtshan dpal bzang po'i rnam par thar pa mdo tsam brjod pa la/ mngon rtogs rgyan las/ sems can kun yid shes pa dang / /mngon par shes pas brtse ba dang
/ /sangs rgyas zhing bzang sgrub pa dang / /yongs su brtag phyir sangs rgyas bsten/ /dbang po shes dang rgyal ba yi/ /zhing sbyong sgyu ma ltar gnas dang / /bsams bzhin
srid pa len pa dang / /las ni rnam pa 'di brgyad bshad/ /ces pa ltar 'phags chen dam pa rnams ni bsams bzhin srid par skye ba blangs nas 'gro ba'i don la me tog gi tshal
du bung ba dang ngang pa dngas pa'i rdzing bur 'jug pa dang mtshungs par ngan song gi gnas kyang mtho ris kyi dga' tshal ltar spro ba lhur len par mdzad pas ri dwags dang
'dab chag sogs skye ba sna tshogs su sprul pa'i mtha' brjod par ga la nus na'ang bstan pa'i gsal byed kyi sgron me sbar bar nus pa'i skyes bu mchog gi tshul 'ga' zhig brjod
na/ rje nyid kyi gsung las/ rgyal ba'i mkhyen brtse gcig bsdus 'jam pa'i dbyangs/ dbang phyug brgyad ldan rdo rje 'dzin pa'i sku/ /sku drin mnyam med rtsa brgyud bla
ma yis/ /lung bstan rjes su bzung la gsol ba 'debs/ /sngon tshe 'phags yul grub dbang ku ku ri/ /kha ba'i ljongs 'dir rgyal ba kun gyi dngos/ /ayon drung na 'khor gyi dge
slong gis/ /bstan dang 'gro kun skyong la gsol ba 'debs/ /de ltar legs byas skye ba du ma'i mthar/ /dpyal ston kun mkhyen shes rab rgyal mtshan dpal/ /padmas lung bstan
'khrul zhig rin po che/ /tshul khrims rgyal mtshan zhabs

la gsol ba 'debs/ /he ru kaHdpal dgyes pa'i gar mdzad kyang / /tshul khrims rgyan gyis mdzes pa'i dge slong ma/ /mkha' 'gro'i gtso mo shI la bha dra'i zhabs/ /'brel tshad don
ldan khyod la gsol ba 'debs/ /sngon gyi legs byas dge ba'i 'bras bu las/ /bla ma lha dang srung mas rjes bzung nas/ /'jam mgon mkhyen brtse'i 'phrin las skyong ba'i dpal/
/dbang phyug rab brtan zhabs la gsol ba 'debs/ /zhes pa ltar 'phags pa'i yul du grub thob brgyad cu rtsa bzhi'i nang tshan rnal 'byor dbang phyug ku ku ri pa/ rgyal dbang
padma thod 'phreng gangs ri'i ljongs 'dir phebs pa'i tshe nye bar gnas pa'i dge slong / dpyal ston chen po kun mkhyen shes rab rgyal mtshan/ ayon chen po'i lung gis
zin cing dpal zha lu gser bkang gi khri thog tu byon pa'i 'khrul zhig tshul khrims rgyal mtshan/ ye shes mkha' 'gro'i gtso mo rgyal yum tshul khrims bzang mo sogs bstan 'gro'i
mgon dang gling du gyur pa rim par byon pa'i yang srid du rje bla ma dam pa 'di nyid phebs tshul ni/ ma pham pas/ rigs dang rus dang cho 'brang dang / /zhes cho rigs
khungs btsun pa gsungs pa dang phyogs mtshungs par 'o skol gyi ston pa bu ram shing pas gzigs pa rnam pa lnga'i nang gses rigs phun sum tshogs pa rgyal rigs la dgongs nas
'phags pa'i yul gyi sa'i dbang phyug 'gran zla dang bral ba zas gtsang ma'i sras su bltams pa'i sngon byung gi rnam thar dang rjes 'jug gi nyams len 'dra bar/ spyir ri
kha ba can gyi 'gro ba rnams rgya gar gyi rgyal po rU pa ti dpung bcas g.yul pham ste bud med kyi

chas su bzhugs nas sA la'i ljongs su yongs pa las 'phel ba'i lo rgyus yod na'ang yongs su grags pa phyag na padma dang rje btsun sgrol ma gnyis kyis byin gyis brlabs pa'i spre'u
dang brag srin mo las mched pa bod mi'i rgyal khams su gyur par mi'u gdung drug gam bzhir grags pa'i nang tshan sna tshogs su dbye ba'i bye brag lha rigs 'a zha rgyal
po zhes bod btsad po'i sku zhang dang bka'i mdun na 'don chen po nang rjer gtogs pas rdo ring gi yi ger yang dbon 'a zha zhes gsal zhing bstan pa phyi dar gyi dus 'a zha
ye shes g.yung drung gis khams nas 'dul ba der bas ma'i sdom rgyun bzhes pa'i gtsang du 'dul ba 'dzin pa'i sde 'ga' zhig btsugs/ 'a zha lha'i blo gros kyis ra sa 'phrul
snang gi gtsug lag khang la zhabs tog dang a mes jo sras phur pa 'phel gyis gser srang bcu bdun rngog lo la phul te rgya gar nas chos bsgyur ba'i mthun rkyen mdzad cing
'a zha jo bo blo gros kyis rtsis lha khang dang zung du 'brel ba'i gtsug lag khang btab chos kyi rgyal po 'phags pa dang ti shri kun blo gnyis kyi zhabs la nam mkha' rgyal
mtshan/ nam mkha' bzang po/ shAkya seng ge rnams kyis gtugs par nyang gzhung mtha' dag shes su bcug pa'i lung las gnang bas gnas gsar stong dpon du grags/ de dag gi gdung
rim par byon pa las stong dpon kun dga' rdo rje'i sras nang so chos rgyal ba'i jo mor rin chen sgang bla brang nas 'jam dbyangs chos rje'i lcam dpal ldan 'dzom pa zhes
par nang so rnam rgyal dpal bzang / nang so mgon po rin chen/ 'jam dbyangs

kun dga' blo gros sogs lcam sring brgyad 'khrungs pa'i nang so sku mched kyi khab tu lha khang chen mo ba'i sras mo dpal 'dzom byon par sras nam mkha' rdo rje tshe brtan dpal
'byor bzang po 'khrungs te yum snga mo nas grongs pa'i tshong 'dus mgur mo ba'i sras mo byang sems bu khrid blangs par gcung nam mkha' rgyal ba byon pa'i jo mor se ston
rig sngags 'chang ba'i gdung brgyud 'dar chos rdzong pa don yod rnam rgyal gyi sras mo tshe brtan bu khrid bzhes par sras zhabs drung brtan pa'i drung ngam bsod nams rab
brtan/ chos kyi rgyal mtshan/ thams cad mkhyen pa mkhyen brtse'i dbang phyug /nor bu bzang po bzhi 'khrungs pa las gcen zhabs drung brtan pa'i drung la 'dar chos rdzong
pa'i sras mo nam mkha'i drung bsus par sras ma byung ba slar tshe dbang drung blangs par sras 'a zha nam mkha' phun tshogs byung bar jo mo shangs brgya tsho ba'i lcam bsod
nams 'bol le bzhes par sras bzhi byung ba de dag kyang lugs gnyis kyi mdzad pa rnams 'jig rten phal pa'i ngang tshul las 'das pa'i ngo tsha khrel gzhung gi bag yod cing
skyes rgyal rnams dpa' brtul dang bud med rnams mdzangs ma'i rang bzhin can dkon mchog gsum la bla mar bzung nas mchod pa dang ma nus pa byams pas skyong zhing spros bcas
dang spros med kyi thugs dam la brtson pa lhur mdzad pa sha stag byon pa'i phyi 'phyar de ltar grags kyang don thams cad mkhyen pa'i gcen 'gran zla dang bral ba zhabs
drung brtan pa'i drung gi sras su ngos 'dzin la/ de'ang chu shel kyi bu mo lang tsho ngom pa'i sa 'dzin gyi 'phreng bas yongs su bskor ba'i ljongs 'dir ru bzhir grags pa
las g.yas

ru gtsang gi rgyal khams kyi sa'i cha bod srin mo gan rkyal du bsgyel ba'i dbyibs can gyi sa dgra gnon byed du chos skyong ba'i rgyal po srong btsan sgam pos mtha' 'dul yang
'dul ru gnon gyi gtsug lag khang bcu gnyis brtsigs pa'i nang nas gtsang 'gram dang khad nye ba dge bcu'i yon tan du mas mngon par spras pa'i sum rtsen yul la co 'dri ba
myug bkra shis rgyal gyi pho brang du/ sa hor mchod yon gyi lo gsar ba'i dbang du byas na/ stod 'grel pa kA la dhUHzhes pa dus kyi pho nyar grags pa shar phyogs rgyal khab
chen por wu wu zhes phyogs 'dir sa pho rta'i lo hor zla bcu gnyis pa/ gtsug lag spor thang dang bstun pa legs sbyar gyi skad du saddhartha/ gangs can pa'i skad du don
grub tu 'bod cing rgya nag pa gyi wu'i zhes pa sa lug dpyid zla 'bring po rgyal gyi nya pa'i thabs kyi cha'i rgyal ba dang po res gza' pa ba sangs dang rgyu skar gro bzhin
'dzom pa'i dgong ja'i dus dge bar yum la snyun mi mnga' zhing sim pa'i tshor ba chen po nyams su myong bzhin pa'i ngang nas sku bltams 'phral rmo mo tshe dbang gis gur
gum dang gi hang gis ljags la dhIHbris/ de skabs rdo rje 'chang tshar pa chos rje dang thams cad mkhyen pa mkhyen brtse'i dbang phyug gnyis dpal zha lu'i chos grar stan chags
dus yin pa zhag bdun thog rje tshar chen phebs nas mtshan nam mkha' don grub dbang por btags/ de nub tshar chen gyi thugs dam 'od gsal de gar gzhon nu 'di 'khrul zhig
tshul khrims rgyal mtshan gyi sku'i skye ba yin no/ /zhes pa'i lung bstan bstud mar lan gsum du byung / sku na ches

phra bas dbang brda 'phrod pa sogs ga la 'ong yang yid srubs sder bcas kyi g.yul las rgyal ba'i ched du dpal ldan bla ma 'jam dpal rdo rje ma he'i zhal can dang ngo bo dbyer
ma mchis pa'i nus pas gzhi ma dag pa'i phung khams skye mched thams cad ting nge 'dzin gyis mngon par sbyangs te 'bras bu gshin rje'i gshed rigs lnga'i ye shes kyi ngo
bor byin gyis brlabs pas sku tshe mdzad 'phrin thams cad mthar phyin pa'i rten 'brel gyi sgo thog mar 'grig /yab mes yum sogs chabs cig par dbang zhu ba mdzad pa'i lung bstan
gyi tshe gsang mtshan dri ba'i lan a mes rig 'dzin gyis gos dkar mo zhes zhus pas tshar chen gyis zhang po drung pa klungs log pa 'dra gsungs pas thams cad bzhad shin
tu bro ba'i rnam 'gyur sogs dgyes dgyes mdzad/ rnam snang ming dbang gi gsang mtshan 'dogs pa dang dus mtshungs par zha lu nas kun mkhyen mkhyen brtse'i zhabs kyis/ bsod
nams nam mkha'i khyon ltar yangs pa yi/ /bsams pa'i don kun yid bzhin 'grub pa'i dpal/ /phyogs las rnam par rgyal ba'i 'phrin las can/ /brgyud 'dzin dbang po lo brgyar
'tsho bar shog /ces pa'i brtan bzhugs kyi tshigs bcad skyel mi 'grig pas ngo mtshar dang dge mtshan 'gran pa bzhin no/ /rgyal kun bla med ye shes 'phrul po ches/ /sems can
bsam pa'i khyad par mkha' mnyam mthas/ /blo gros mig sngon goms pas gzhal ba'i mthu/ /phra ba sgrib pa'i lus can kun gyi gshis/ /srid pa'i lam du 'khyams pas ngal dub ste/
/ma rig 'thibs po'i mal du nyal ba'i

'gro/ /slong ba'i thugs bskyed skya rengs mas drangs pa'i/ /skyes rabs nyin byed 'dzad med shar 'di mtshar/ /'od gsal lha rigs 'a zha'i gdung gis mtho/ /gangs can btsad po'i
nang blon snyan grags 'bar/ /shar phyogs gong ma'i lung dang las kas che/ /mkhas grub rim par byon las bstan srog bzung / /dbyig 'dzin dngas mtshor rnam par rgyal byed
gzugs/ /gsal la nyer 'khu bkra shis rgyal khang du/ /rigs bzang ma snyigs gsar pa'i spel legs sku/ /me tog mtshan dpe'i 'dab brgya mngon par grol/ /dus kyi dgra bo 'jam mgon
tshar pa rjes/ /bdud bzhi'i g.yul las rgyal ba'i dpa' rtags su/ /'jigs mdzad rdo rje'i 'khor lor rab smin tshe/ /mtha' klas skal bzang sgo brgya dang por phye/ /mkhyen
rab zur phud lnga ldan dang mtshungs pas/ /mkhyen brtse nus pa'i dbang phyug bla ma yis/ /mkhyen yangs klong nas thon pa'i bden pa'i tshig /mkhyen ldan yongs kyi rna ba'i
rgyan du dngar/ /dgung lo gnyis bzhes pa'i tshe mgon lug mang por nad byung bar thams cad mkhyen pa mkhyen brtse'i zhabs kyi ljags chu'i byin rlabs dang gzhan gyis thabs
sna tshogs byas kyang ma phan par gzhon nu sku rdzi'i rgyab la gdan drangs te lug rnams la phyag nas gtor bas nad mtshams myur du zhi ba na nga las dbon po byin rlabs
che ba 'dug ces gsung pa ni spyan snga rin po ches rgyal ba thog rdugs pa'i sku pang du thog phab pa'i lo rgyus ltar che ba 'don pa la dgongs pa 'dra/ dgung lo lnga tsam
'gro ba'i dus kun

mkhyen mkhyen brtse'i zhabs kyis dbang gnang ba'i tshe gzhon nus bum pa tshur bzhes nas dbang bskur ba'i stang ka mdzad pas rgyal yum gyis sngon gnas rjes dran gyi bag chags
sad par dgongs te thams cad mkhyen pas bum par dbu thug thug gnang nas nga'i bla ma yin gsung mnyes mnyes rang mdzad/ rdo rje 'chang tshar pa chos rjer tshes dpag med grub
rgyal/ dmar po skor gsum/ gur zhal/ stag zhon sogs rjes gnang gi rigs mang ba/ thams cad mkhyen pa mkhyen brtse'i dbang phyug gi drung du dus 'khor gsang 'dus 'jam rdor
rwa lugs dgra nag bka' brgyad gsang rdzogs sogs sngags gsar rnying gi dbang bka' kha shas gser chos dang mgon po che chung gis mtshon rjes gnang thor bu/ 'od zer dri med
lha lnga'i rig gtad sgrol dkar yid bzhin 'khor lo sogs rjes gnang gi rigs mang ba/ rje rig 'dzin chen por kun mkhyen mkhyen brtse'i zhabs kyi sngags rnying ma 'dus pa
mdo dbang chen mo zhu ba mdzad pa'i zhabs phyi mdzad nas gsan/ me stag dgung lo brgyad kyi dus chos dbang rin po che'i gter chos thams cad mkhyen pa bu ston rin po che nas
brgyud pa'i gong khug mar grags pa'i tshe sgrub gnang ba'i dus 'jam dbyangs mkhyen brtse'i dbang phyug nyin star gyis phebs te gegs sel bogs 'don sogs spyan dmigs kyi bslab
don mdzad/ dpal phug rnam par grol ba'i ri khrod 'ding ba'i skabs las mis brag bshags pa'i rbab nyen byung ba na rmo mos bros gsungs par 'jigs pa med pa'i dpa' gdengs
kyis phaT sgra dang bcas sdigs

mdzub mdzad pas phar bzlog pa der 'khod kun gyis mthong bas ya mtshan du gyur/ bo dong du bzhugs dus mdun gyi nam mkhar mgon po tshe dpag med sku mdog dmar po zhal gcig phyag
gnyis pa longs sku'i cha lugs can mtshan dpe'i gzi byin 'bar ba zhig gzigs pa ni dgung lo brgyad cur nye ba'i bar bstan 'gro'i don du bzhugs pa'i dge mtshan du mngon/
thams cad mkhyen pa phyogs gang du phebs kyang rje 'di'i drung du 'khor ba'i khyi rnams la zan sogs kyi sku skyes re gnang / thengs gcig sngon mo rdzong nas bo dong du phebs
dus khyi gu chung chung yid du 'ong ba zhig sku phag nas bton nas dbon rin po che 'di na gsung gnang ba de la thugs kyang shin tu mnyes bar gyur cing rgan du ma song
bar la sku 'khris rang du sdod pa'i spyod pa yang gzhan las legs nges sku rtsed kyi rigs zhu/ zhal ngo rnams gnas gsar nas bo dong du phebs pa'i tshe zham 'bring pa tshos
ma shes par khyi de sngon mgyogs bzhin gcig pur 'gro/ phar phebs skabs kyang de dang 'dra/ ming bdud mo g.yul rgyal ma zer zhing rjes su gsob byas nas spyan gzigs su yod
pa sngon grub chen ku ku ri par 'khrungs pa'i brda chos las khyi dkyus ma ni ma yin no/ /rog tshor thams cad mkhyen pa mkhyen brtse'i dbang phyug gis bka' brgyad gsang rdzogs
kyi sgrub chen gnang dus rje 'di dgung lo bcu gcig 'gro bas mchod gar gyi gar dpon mdzad pas kun ya mtshan du rtsi/ bo dong du jo zhal gnyis ka'i dus 'khor gyi dbang
bka' 'jam dbyangs mkhyen brtse'i zhabs

kyis gnang pa'i khyad par bu lugs kyi bdag po chen po'i bka' dbang gi dus dbon rin po che dkar chas su mdzad/ dbang stegs kyi khrir chos kyi rgyal tshab chen por mnga' gsol/
slob dpon chen po'i sku tshab gter byon yid bzhin nor bu dang / chos kyi rgyal po 'phags pa'i thugs dam bsnyen phur thams cad mkhyen pa rang gi 'bral spang ma dang bcas
gnang skyes su stsal ba bstan pa gtad nas thams cad mkhyen pa nyid ring por ma lon par gsang bdag gi drung du gshegs pa'i sngon 'gror snang yang rjes 'jug rnams dogs gnas
tsam yang ma byung bar mngon/ tshar chen chos kyi rgyal po zhing 'di'i bkodapa bsdus par kun mkhyen mkhyen brtse'i zhabs thugs sna bstungs te lcang lo can du gshegs pa'i
thugs 'dun drag po dang las 'phro gling pa'i chos bdag yin par dbus gtsang sas bskal ba'i ngos ma zin par dus thog tu ma 'phrod pa'i rten 'brel 'phyugs skyon gyis sa pho
'brug lo mdzad pa tha ma bstan skabs rje 'di bo dong bkra shis sgang du yum dang lhan cig tu bzhugs pa'i tshe/ 'jam dbyangs byang gling rjes srung 'khor mdzad cing nyin
re bzhin gra lnga'i dbang tshar re gnang bas dbang chog phal cher thugs blor zin pa byung / skabs shig thams cad mkhyen pa sku'i rnam pa dngos gzhi 'dra ba la dbu skra zing
nge ba phyag stabs 'di yin med pa zhig nyi ma'i dkyil 'khor gyi dbus su bzhugs pa gsal bar gzigs pa ni bar do ye shes kyi skus mngon sum du rjes su bzung bar 'dug cing
gzigs snang la ji ltar byung ba'i bris thang bzhengs/ rje bla ma bslab gsum

bstan pa'i rgyal mtshan la rkyen sel gyi chos bka' ci rigs gsan/ snyigs dus kyi rdo rje 'chang kun dga' bzang po'i gdan sa ngor e waM chos ldan du phebs dus rmang lam du lam
zab khang gi sgo 'gram g.yas g.yon du rdo rje 'jigs byed/ dpal ldan dmag zor ma/ mdun du dpa' bo bram ze'i gzugs can sku mdog sngo ba zhabs bsnol nas shing gi gling bu
bzung ba dang bcas pa gzigs pa'i gnas tshul rje btsun bla ma mkhan chen bslab gsum rgyal mtshan la zhus pas zhal la gtor bsngo mdzad na legs zhes stsal ba bzhin de nas bzung
chag med du gnang / khum bu lung du bzhugs pa'i tshe dag pa'i snang ba la mkhan chen rdo rje 'chang bslab gsum rgyal mtshan sku'i cha lugs dkyus ltar la g.yas chos 'chad
dang g.yon thod pa bdud rtsis gang ba bzung ba de'i zhal nas kho bo'i g.yas su sgrol dkar dang g.yon du phyag rdor mdo lugs bzhengs na legs gsung ba bzhin de ltar bzheng
ba gnang ba'i bris thang la lung bstan thang kha zhes thugs gtsigs shin tu che zhing lung bstan tshul khyab bdag bka' 'gyur ba chen pos dri ba zhus par gsal gsal mi gnang
gsung / g.yang du bzhugs skabs shig rgyal po chen po rnam thos sras ser chen la mchod gtor phul zhing 'phrin las bcol bas ring por ma lon par glang thang nas gos dar
dang stong skud kyi 'bul ba mang du byung / dus phyis kyang mnal lam du bya rgod gshongs kyi rnam sras mdung dmar can phyag mtshan bzhi pa'i rtags re byung na sang nyin
zang zing gi bdog pa ster mi re nges par 'ong 'dug cing lar rnam sras

zhi drag gnyis po 'di tshe rabs sngon ma nas las kyi 'brel pa yod pa'i chos skyong zhig yin 'dra bas shin tu 'go zhing rjes gnang byed res kyang 'tshub lhongs kyi rnam pa re
nges par yong ba'i dam dog che tsam dgos pa 'dug ces rje bka' 'gyur ba sogs la gsung ba ni 'khrul zhig rin po ches zha lu'i gdan sa mdzad dus chos skyong 'di nyid la gtso
bor mdzad pa'i shugs yin pa 'dra/ rtsod dus padma'i rgyal tshab gter chen chos kyi rgyal po rig 'dzin mnga' ris pa chen po nyi zla 'od zer la dpal ayon chen pos dngos
su gnang ba'i 'chi med grub pa'i rlung sbyor gyi gdams pa zab mo 'di nyid dgung lo bcu drug bzhes pa shing pho khyi'i lo yab nam mkha' phun tshogs dang lhan cig par bya rgod
gshongs su rig 'dzin rje la gsan pas/ ji skad du/ e ma/ gsang chen bstan pa'i mnga' bdag rig 'dzin rjes/ /gsang las yang gsang nying khu'i gdams pa 'di/ /gsang sngags
'chang ba nam mkha'i ming can la/ /gsang zhing sbas pa'i dbyings nas gnang ba yin/ /zhes ched du brjod pa'ang mdzad/ gzhan yang snga phyir bka' brgyad bde 'dus rig 'dzin
yongs 'dus dang drag po dbu dgu sogs rnying ma bka' gter gyi dbang lung man ngag gi gsan pa cher gnang / mkhan chen sdings ma pa bslab gsum rgyal mtshan gyi drung du gsung
ngag rin po che slob bshad kyi dbang khrid lung byin rlabs dang bcas pa gsan pa'i rgyu dbang gi dus mkhan chen rin po che'i gzigs snang la/ rje nyid bzhugs pa'i mdun gyi
nam mkha' tshar chen chos kyi rgyal po/ /thams cad mkhyen pa

mkhyen brtse'i dbang phyug yab sras dbang ma grol bar bzhugs nas dbang bskur ba'i cho ga mdzad kyin 'dug pa la khong yab sras kyis dbang tshig ji lta ba bzhin khyed rnams la
bshad pa yin ang / de 'dra'i dga' ba la ang / zhes gsungs pa ni bstan pa rin po che srid mthar mi nyams pa la bla ma rnam gnyis mnyes par snang / tshar chen gyi gsung mgur
las/ nga dal 'byor rdo rje'i lus mchog thob/ /pha mtshan ldan bla mas rjes su bzung / /lam tshad ma snyan brgyud bzhi ldan thob/ /da gang ltar byas kyang e ma ho/ /zhes
pa'i don du mchis/ /gzhan yang nA ro mkha' spyod kyi byin rlabs nyams khrid/ mgon chen gyi rjes gnang kha shas lung rags rim/ brag rdzong ma dang gsang khrid kyi nyams
khrid/ rwa lugs bcu gsum ma'i dbang / rwa khrid mkha' 'gro snyan brgyud kyi nyams khrid/ gshed dmar lha lnga'i dbang gis gtsos dbang rjes gnang rig gtad khrid lung sogs
gdams ba rgya mtsho lta bu gsan cing bka' drin che shos su mdzad pas/ brag rdzong ma'i sa bcad las/ blo 'das gdod ma'i mgon po rdo rje 'chang / /gang 'dul dag pa'i zlos gar
drin can rje/ /bka' drin dran no pha rgod bslab gsum zhabs/ /snying nas 'du 'bral med do thugs rjes skyongs/ /zhes pa'i don/ khyad par tshe rabs dpag med nas/ /rjes su
bzung ba'i 'dren pa mchog /tshe 'dir rang sems lhan skyes 'di/ /skye med chos skur ngo sprad cing / /zab mo'i dbang bzhi chu bo'i rgyun/ /bum pa gang byor gnang ba yi/ /bka'
drin mnyam med rdo ring ba/ /

'gran zla kun dang bral ba yin/ /zhes tshar chen gyi gsung mgur las byung ba dang mtshungs par sems/ sku na gzhon dus nas rab tu byung ba gnang bzhed che zhing 'jam dbyangs
byang gling bkra shis rgyal mtshan gyis kyang sku chos gnang ba 'gab tshul dang / nged rang gra rkyang yin kyang brang khang dbang chas sogs chas phyi nang kun phugs 'jags
rtsis kyi lhan du bzhugs na yong ba sogs kyi bslab bya nan tan du mdzad rung 'phrang 'go gter ston gyi rta mgrin dregs pa kun 'dul gyi bskyed rdzogs 'khrul med tsitta
dmar po las/ lnga brgya tha ma dus kyi snyigs ma la: shanti'i ming 'dzin bdud kyi bar chad kyis: mnga' ris phyogs nas hor gyi mnan pa 'don: ha la 'big gis ngam ring bar du
'joms: byang gi ngam rar bdud srin 'go nad slong : sa bdag nam mkha'i snying la bar chad 'jug: de dus byang gi ri sna bcu gsum rtser: padma mtshan brgyad gtsug lag bcu
gsum re: brtsigs na byang phyogs rgyal po mnga' thang rgyas: zhes pa ltar/ byang gtsang rong gsum gyi bde gzar yo 'khyoms che skabs/ me byi lo byang pa nam mkha' rgyal mtshan/
kun rin pa/ gtsang pa zhing shag pa/ rig 'dzin yongs 'dus kyi lung bstan bzhin 'gong po'i sprul pa kun spangs pa rnams rtse bstun pa'i chos rgyal bkra shis stobs rgyal
gyi phyogs su phul te gnas gsar bar bka' bkyon dus 'pho 'gyur chen pos mdzad dka'i skabs su song ba dang sras kyi bgres kha yin gshis/ sgo du ma nas yab yum phyag phyi
ba sogs tshang mas mgrin gcig tu khyed kyis chos mdzad na gnas gsar ba ming

gi lhag ma lta bur gyur nas nged rnams su la re zhes nan tan chen pos gshol btab pa ni/ shA ri'i bu'i smon lam du/ ha cang phyug po'i khyim dang ni/ /dbul po'i khyim du mi
skye bar/ /bar ma'i khyim du skyes nas kyang / /rab tu byung ba byed par shog /ces pa'i don bzhin sde pa gnas gsar ba zhes rgyal srid kyi snyan grags dang re dogs kyi dbang
gis re zhig sku rten bsgyur ba sogs gzhan dbang mthu btsan pas ma 'grub pa byang gling rjes da lam sku chos gnang ma bcug kyang phugs mdzad dgos pa yong gsung ba mngon
mkhyen du mchis/ rin spungs zhabs drung nas bka' lung lci ba dang yab yum gnyis kyi bka' nan ma bzlog pa'i dgongs pa skong ched pa rnam dga' gdong gi rdzong gsar phag ri'i
rdzong dpon la phebs de dus gtsang rong zlos mtshams kyi gtsang gong gnyis kyi dmag gis phag ri rdzong la bskor ba rdzong rtsis sprad nas chod dang bdag rkyen chen po
'ong zhes kun spangs drung gis zhal len cher mdzad pa de thog tu bskyal na shogs che ba yong nges yin 'dug kyang sde dpon ci rigs kyi lugs bzhin 'phral du khe mthong nas
'dod pas ngo tsha bsgribs pa'i mna' dang las 'bras sogs phugs kyi nyes dmigs thams cad rgyab tu bskyur ba de 'dra thugs la ma babs pas nged rang tsho bkag por 'gro skabs
mgo 'dren bdag rkyen mdzad mkhan rin spungs pa yin gshis bslus brgyab tshe lugs gnyis ka nas mi btub gsungs te sna len tsam yang ma mdzad pa'i dus phyag sprel gyi rdzong
dpon pa rnam rdzong shar pas dus ngan skye bo'i spyod tshul mngon sum du

bstan te bslus brgyab pa'i rdzong sde pa gtsang par sprad cing dam pa 'di nyid kong dmag la btad de sa dong du bzhugs bcug dong gi kha bir phub kyis bcad khyi thu bo btags
nas nye skor du 'grul mi yong pa'i ngam dog chen pos shin tu 'o brgyal skabs spros med la brten pa'i thugs dam rnams ma chag cing / gsol ba'i phud mchod la brten nas chos
skyong rnams kyi gtor bsngo ma gtogs gzhan ma'i spros pa che ba rnams gnang ma thub/ de yang mau gal gyi bu'i phyag zhabs thams cad kun tu rgyus 'dam bu ltar bcoms pa'i
lo rgyus bzhin yul khyad par can rnams la'ang kun rdzob tu las kyi 'bras bu mi yong ba'i mtha' ma bkag cing/ de bzhin gshegs pa ye shes shAkya'i mdo las/ des bskal pa grangs
med par gang sdig pa'i las mngon par 'dus byas par gyur pa de dag gis/ de yang phyi ma'i dus na klad pa na ba tsam gyis thams cad 'byang bar 'gyur/ sems nyam nga ba tsam
gyis thams cad 'byang bar 'gyur/ skur pa btab pa tsam gyis thams cad 'byang bar 'gyur/ brnyas pa tsam gyis thams cad 'byang bar 'gyur/ 'thing slad byas pa tsam gyis thams
cad 'byang bar 'gyur/ co dris pa tsam gyis thams cad 'byang bar 'gyur/ rnyed pa chung bas thams cad 'byang bar 'gyur/ skye ba gcig kho nas thams cad 'byang bar 'gyur/
zhes pa ltar sbyang bya'i sdig ltung chen po'i tshogs kyang tshegs chung ngus gzhil bar gyur pa ltas ngan g.yang du lon pa yin pas rang rgyud pa'i ngang tshul du mi sems
so/ /mi ring bar gzhis nas gser gyis gtsos dngos po gtos che ba'i blus mas

nyes dmigs las grol te rang gi bsti gnas su phebs chog pa byung / dka' spyad chung ngu tsam gyis rkyen mi theg par dge sbyor la thang lhod mang du 'byung ba'i bzang por rlom
pa mang po'i spyod tshul la brtags kyang ches brnag par dka' ba'i dus der rkyen ngan thog babs kyi dbang du mi 'gro ba ni ltar snang sde dpon gyi drung 'khor gyi sha tshugs
can la snang ba thams cad bde stong gi rol par 'char ba'i rnal 'byor gyi dbang phyug chen po ste/ rdo rje 'chang kun spangs chos rje dgung lo so bdun bar sne'u sdong
rtser bzhugs pa yan chad la'ang thams cad mi dge ba'i las lam cung zad tsam gyis ma gos shing gzhis ka rtse'i zhol du rlung sems dbu mar chud pa'i lam rtags sogs dpag par
dka' ba'i rtogs brjod dang dbyibs mtshungs par mngon/ sku'i rgyan cha lugs khyim pa'i rnam pa can las tshangs par spyod pa'i brtul zhugs lhur len pa sogs sgo gsum bag yod
kyi spyod tshul kho nas dus 'da' zhing dbang lung man ngag gsan pa phyag dpe'i 'dzin bshar thugs dam la rtsol 'don gyi kun tu spyod par gzhol ba la brten thams cad kyis
bla ma lta bu'i mthong dang drung du 'khod nas chos dang 'brel ba'i gleng bslang la spro ba 'phel ba ni/ mgon po klu sgrub kyis/ nad kyi 'jigs pa ma byung zhing / /dam
pa dag dang 'grogs par brtson/ /dman pa'i tshig ni ma smras pa'i/ /nyin gcig lo brgya bas kyang mchog /ces dam pa dang nyin gcig 'grogs pa dang skyes phal dang lo brgyar
'grogs pa'i khyad par gyi don du nges shing glang bu nas ma chen tshe dbang don grub ces rnam dpyod mchog

tu yangs shing khyad par kha'u brag rdzong pa'i ring lugs la ldog tu med pa'i mos pa brtan po dang ldan pa des/ mkhan chen bslab gsum rgyal mtshan gyi drung du gur zhal gyi
chos skor yongs rdzogs dgos tshul gyi snyan 'bul zhus pas dbang lung re mang gnang ba'i mtshams shig lhag ma rnams gnas gsar dbon rin po cher zhus gsungs pa sde pa'i thugs
la/ dbon rin po che sku rten skya bo 'di 'dras gnang ba zhig cung mi yong ngam snyam pa la rjes sor zab chos mtha' dag lhug stsol zhus chog pa byung bas rje bla ma bslab
gsum rgyal mtshan gyi gsung de mngon par mkhyen pa dang rje bla ma 'di nyid la mi phyed pa'i dad pa gting tshugs pas brgyud bcas sbyin bdag gi mthil du gyur/ zha lu 'jam
dpal dbyangs byang gling pa bkra shis rgyal mtshan la bde mchog mkha' 'gro rgya mtsho sogs bu lugs kyi dbang 'khrid lung man ngag du ma gsan/ de'ang nye du dang 'bangs
sogs srid pa'i phun tshogs la mngon par zhen pa rnams kyis 'bad pa du ma'i sgo nas bshol btab kyang rje bla ma 'di nyid tshangs pa/ brgya byin/ dbang phyug /'khor los sgyur
ba'i dpal yang zag bcas kyi bde ba 'gyur ba'i sdug bsngal chu shing ltar snying po med pa'i rang bzhin du gzigs te thog ma nyid nas nges par 'byung ba'i dam bca' brtan
po las cung zad tsam yang g.yos mi mnga' bas dgung lo so gcig tu pheb pa 'gal ba zhes pa sa mo glang gi lo rgyal bas cho 'phrul bstan pa'i bzang po dang po'i nyin gdan
sa 'og srid gsum rnam par rgyal ba'i chos grwa chen por rta nag thub bstan rnam rgyal gyi khri pa mang thos sde snod gsum pa tshul khrims kyi dri ngad phyogs bcur khyab pa'i

gnas brtan 'dul ba 'dzin pa mkhan chen byams pa rab brtan gyi drung du tshigs snga ma dge tshul gyi sdom pa legs par bzhes pa'i brje ba rnam pa gsum gyi skabs mtshan dbang
phyug rab brtan bstan pa'i rgyal mtshan dpal bzang por gsol/ mgon po khro bcu'i rjes gnang sogs chos rnam grangs mang du gsan/ de nas ma 'gyangs par 'jam mgon sa skya pa'i
gzhung lugs bye ba'i srol 'dzin kun mkhyen go bo rab 'byams pa bsod nams seng ge'i bsti gnas chos gra chen po thub bstan rnam par rgyal ba'i gling du don gyi slad du mtshan
nas smos te yongs rdzogs bstan pa'i mnga' bdag gnas brtan 'dul ba 'dzin pa chen po byams pa rab brtan pas mkhan po/ khrims ldan ngur smrig 'dzin pa chos 'od zer gyis
las kyi slob dpon/ gsang ston/ grib tshod pa sogs dad pa'i dge 'dun grangs tshang ba'i dbus su bstan pa'i rtsa ba so sor thar pa rigs brgyad kyi nang nas mchog tu gyur pa
dge slong gi dngos por bsgrubs te legs par gsungs pa'i chos 'dul ba'i rgyal mtshan chen po shAkya seng ge'i ring lugs kyi ba gam mthon po'i rtse mor mngon par bsgrengs
pa'i gnas brtan 'dul ba 'dzin pa nye bar 'khor gnyis pa lta bur gyur pa ni tshar chen gyi gsung las/ deng dus 'di na kha cig gzhan dbang gis/ /rang yul bla ma tshul 'chal
dag la nod/ /gzhan dag bsams bzhin thag ring sar bgrod nas/ /chen po hor 'dra'i spyod tshul can la zhu/ /bdag gis tshe 'di'i ngo bsrung rgyab tu bor/ /phyi ma'i don chen
'ba'

zhig snying nas bsams/ /yongs rdzogs kha che'i paN chen bsod snyoms pa/ /shAkya shrI'i grar ni 'bad pas zhugs/ /zhes pa ltar paN chen lugs kyi sdom rgyun khungs btsun bzhes
pa yin cing mdor na theg pa che chung gi nyams bzhes mtha' dag mthar phyin pas tshar chen gyi gsung mgur du/ phyi tshul nyan thos kyi spyod pas tshul khrims srog bzhin du
bsrungs shing / /nang du gzhan phan gyi snying rjes 'gro kun bu bzhin du bsams nas/ /gsang ba gnyis med dgag sgrub blang dor dang bral ba/ /bzo med lhug pa ru skyong ba
rnal 'byor kho bo'i spyod pa/ /zhes gsungs pa dang mthun par snang / sngon gnas dran dang goms pa'i nus mthu rnams/ /nyi ma'i dkyil 'khor shar na 'od zer ltar/ /na tshod
phra yang rgan blo'i thos bsam tshul/ /ma drug rnam dpyod yangs la gcig tu sdang / /bla ma yi dam chos srung 'bral med du/ /yongs rig gsung gsang rgyun mi chad bzhin par/
/dngos nyams 'ga' ru phyogs tsam ston pa 'di/ /mngon sum gzigs rnams gab pa'i brdzu bag mkhan/ /ngan spyod mtshon gyis mi phigs khrel gzhung go /tshul gnas dam bca'i gtsug
nor 'od 'bar des/ /mi dge lha min bcoms kyang rang sde'i byar/ /rjes brtse'i brgya byin gnyis pa dmigs su med/ /rin chen spungs pa'i srid kyi gzhan don phyir/ /rang gi
bde ba bor ba'i gtong len 'dis/ /'gro ched lus srog 'dor ba'i rgyal sras kyi/ /rlabs chen spyod pa'i tshad de da gdod 'khums/ /khyim gzugs sgong sbubs mkhas btsun grub
brnyes pa'i/ /dbyangs snyan legs 'khrol ka la pingga'i bya/ /mthong tshe

'tshams sprin gos kyi 'dab gshog can/ /ngur khyu phal cher don med ca cos ngal/ /blo gsal gdams pa'i rgya mtsho dpag dka'i mtha'/ /mkhyen brtse'i rdzings kyis dbang phyug brgyad
ldan gling / /bgrod nas dngos grub rin chen 'dren pa'i khur/ /'degs nus snying stobs tshul la khyab 'jug zhum/ /pad 'byung slar yang gangs can 'gro ba la/ /rjes brtse
mchog gi sprul sku mnga' ris pas/ /theg dgu'i chos sgo phye tshe rgyal po dza/ /skyengs te 'og min zhing du bros sam snyam/ /ris med mdo rgyud chu phran kun btungs pas/
/yangs pa'i mkhyen rab lto ba ma khengs par/ /bslab gsum tshangs pa'i zhal sgo'i ril klung nas/ /phab pa'i snyan brgyud ganggA 'thung la brel/ /srid 'byor 'dod lhar sdang
ba'i nges byung mes/ /rten 'brel lugs 'byung 'khor ba rags pa'i lus/ /bsregs te bag yod dbang phyug brgyad ldan lha/ /gtan mdun ral rtser thar pa'i zla ba tshes/ /mkhan
chen bslab gsum rgyal mtshan mkha' spyod he ru ka'i grong khyer du me glang sku'i bkod pa bsdus par brten bstan pa spyi bye brag gi gsan bsam 'phror lus pa rnams gsan pa'i
ched du/ sa glang bsam grub dgon gsar du phebs/ snyan gsan 'bul bar gnang ba ltar sngags 'chang rin po ches zhal gyis bzhes te rje 'di nyid zhag shas chos sgugs su bzhugs/
rin po che mtsho sgo ba'i rkyen sel la skor tsam byon nas phyir lam dgra jag gi 'tshe ba mang ba'i gangs dbar sla nga stongs la srung ma'i dbang po rdo rje nag po chen
po gur gyi mgon po ru 'dren sde

bzhi dang bcas pa mngon sum lta bur bsu ba'i gzigs snang byung bar phyag phyi ba g.yul rgyal sogs kyis bya nag zung 'brel gyis gshog gar dang skad snyan sgrog pa 'di mgon po'i
phebs bsur 'dug ces gleng ba chos 'chad nyan mdzad pa po gnyis ka'i che bar mchis/ tshar chen yab sras kyi zhabs pad yun ring du bsnyen pas zab chos kyi bdag po mthu
stobs kyi dbang phyug rin po che dgon gsar ba sngags 'chang bsod nams chos 'phel gyi drung du zla ba brgyad kyi ring gser chos dmar po skor gsum gyi rjes gnang chos skor/
mgon po zhal gyi rjes gnang / tshe sgrub srung 'khor dang 'brel ba'i khrid/ be'u bum rags rim sogs mdor na gdung brgyud rim par byon pa'i snyan brgyud tshad ma bzhi ldan
gyi skor sngar rje bslab gsum par ma gsan pa'i 'phros rnams su ma zad sngar gsan rnams kyang bskyar bldab dang padma dbang chen yang gsang khros pa'i dbang / rta pod/ rdo
rje 'jigs byed rwa lugs kyi dbang / rwa pod/ dpal 'dzin pod chung sogs zab pa dang rgya che ba'i gdams pa mtha' yas pa gsan cing mjug tu tshe dpag med lcags sdong ma'i
dbang gnang ba'i tshe lo rgyus dang dngos gzhi'i mtshams su slebs dus tshe chang khol nas lud pa rje 'di nyid kyis mang du bzhes pa'i lhag ma rnams ril bur sgril ba 'bru
sha'i sngags 'chang chen po 'di nyid nyams rtogs kyi yon tan phul du byung zhing sngags smyon bsam gyis mi khyab pa bgrangs pa'i byin rlabs kyis pha bla ma mkhyen brtse'i
dbang phyug gis bstan pa'i bdag por rigs kyi dpon dam pa bcu phrag brgyad kyi bar du 'tsho zhing gzhes pa'i rten 'brel du

sems la/ mdor na bka' drin che ba'i bla ma zhig tu mdzad pas zhal gyi gsang khrid kyi yi ge las/ rgyal ba kun dngos khyab bdag rdo rje 'chang / /rigs brgya'i 'khor los sgyur
ba'i zlos gar gyis/ /deng 'dir skye rgu'i don slad bshes gnyen sku/ /pha rgod sku drin dbang po dgon gsar ba/ /mgon de'i gsung gi gsang ba mi zad pa/ /zab rgyas snyan brgyud
bdud rtsi'i rgya mtsho las/ /dad gus snyim pa'i bcud kyis bsdus pa 'di/ /skal bzang snying la grub pa'i dga' ston spel/ /zhes pa gsang 'khrid gcig pur ma zad zab chos
gzhan la'ang sbyor rigs par mchis/ dbyangs can lha mos rjes su bzung bas mdo rgyud/ sgra tshad/ snyan dngags sogs rig pa'i gnas mtha' dag la mkhyen rab kyi spyan dkyus
shin tu ring bas dus thog de nas dge'i dge ba'i bshes gnyen gzhan dag gis bsgrun du med pa thams cad mkhyen pa klu sgrub rgya mtsho zhes gsang chen slob bshad 'dzin pa'i
shing rta pa chen po de la sgrol dkar dang dpal ldan dmag zor ma'i rjes gnang sogs chos bka' kha yar/ rje byams pa skal bzang la ne gu dang tshe dpag med grub rgyal ma'i
bskyed rdzogs kyi khrid sogs chos mang ba/ rin po che stobs ldan 'od zer la 'dod rgyal gyi 'khor lo'i phyag len/ dza bir gyi bhrUr rlung sogs man ngag zab chos mang dag
/thams cad mkhyen pa'i mchod dpon drung pa dkon legs par gsung 'bum nang gi chos sna 'ga' zhig gis mtshon pa'i zab don gyi chos bka' du ma rnams gsan/ sku rten skya bo'i

dus su'ang sku gsung thugs kyi yon tan la nges pa rnyed pa du mas bka' chos zhus par ma zad rab tu byung ba nas bzung dbang 'khrid lung man ngag gis mtha' klas pa'i gdul bya'i
re ba yongs su bskang / chu 'brug bka' drin mnyam med 'bru'i sngags 'chang chen po'i drung du rje dam pa 'di nyid dang / chos rje byams pa shAkya blo gros/ chos rje ngag
dbang pa/ chos rje dkon mchog legs 'dzin/ khams pa'i slob bu gsum dang bcas lhan cig par dbang 'khrid lung man ngag mang du gsan/ dgung lo so brgyad pa me pho spre'u'i
lo dbus la phebs pa'i dgongs pa bstad/ zha lu ri phug nas rtse gdong du phebs zhabs drung khri rin po che kun dga' bsod nams lhun grub bkra shis grags pa rgyal mtshan dpal
bzang po'i phyag phyi mdzad shu gu la brgyud paNDi ta chen po kA ma la shI la'i rnam 'phrul rong ston shes bya kun rig gi gdan sa rgyun ster ram 'dam bu sbyin du 'bod
pa'i chos gra chen por byon/ rtse gdong khri rin po cher tshe dpag med grub rgyal lugs kyi dbang gsan/ zhabs drung khri chen gyis nA landA'i mkhan tshab tu mnga' gsol te
re zhig bzhugs dus khams bod kyi gra pa rnams la rgyud sde bzhi'i nang nas dbang rjes gnang nyams 'khrid dang lung ci rigs kyi chos char phab/ rje btsun nA ro mkha' spyod
ma'i sku'i snang ba ches gsal bar byung ba tshar chen la 'phan dkar gyi ljongs su rjes su 'dzin/ zhes pa dang dbyibs mtshungs pa'i nA ro ta pa'i slob bshad zab mo thugs
nyams su bstar ba 'ga' zhig yul phyogs 'di ngos nas rjes su 'dzin pa'i rten 'brel zhig yod par mchis/

sngar tshar chen gyis mkhan chen blo gros chos 'phags la rje mkhyen brtse'i dbang phyug mjal thub pa gyis gsung pa phyag tu ma khel ba'i ngang sku gshegs pa'i gshis bla ma'i
bka' bzhin ma 'grub pa'i dam tshig skong byed du rje 'di nyid phebs dgos tshul zhus pa ltar skyed tshal 'og tu byon/ rje mkhyen brtse'i zin bris gshed dmar spros med kyi
'khrid yig de tshar chen gyis 'di la kho bos glo dgog pa mi 'dug pa ma gtogs tshig gi zur ma nyams pas lung byas chog cing tshigs bcad rnams kyang snyan po 'dug pas klog
thong gsung mkhan chen par ljags lung gnang 'dug gshis 'khrid lung gsan/ rim gyis sna nam rdo rje bdud 'joms dang dpal ldan bla ma dam pa sogs kyi sprul pa'i zlos gar kun
mkhyen 'jigs med dpa' bo'i bsti gnas gong dkar rdo rje gdan du phebs te gnas rten rnams zhib par mjal ba'i mgon khang du mchod gtor 'phrin bcol rgyas par gnang / rin po
che klu dbang gling pa rnam rgyal bkra shis la dpal mgon zhal khra can gyi rjes gnang dang 'jam dbyangs nag po'i chos skor sogs gsan/ yang dag par rdzogs pa'i sangs rgyas
mnyam med shAkya'i rgyal po sku bongs thog tshad tsam gser gyi lhun po la nyi ma 'bum gyis 'khyud pa'i gzi byin can mtshan dpe gsal la rdzogs pa dang / chos kyi rgyal
po khri srong lde'u btsan gyi sku'i snang ba gsal bar gzigs/ de nas dpal ldan shangs pa bka' brgyud kyi chig brgyud rdo rje'i brgyud pa bdun ldan gyi nang tshan sangs rgyas
gnyan ston chen po'i rnam 'phrul mkhan chen gzhon

nu blo gros mjal bar gsang chen slob bshad kyi sngags gra yar klungs bkra shis chos sder phebs/ mjal tsam nas dpon slob sngar nas 'dris pa lta bu'i thugs dgyes shing gsung
gleng 'phel bar mdzad/ mkhan rin po cher tshar chen gyis mdzad pa'i kye rdor maNDal sgrub mchod dang rje nyid kyis mdzad pa'i zhal gyi gtor skyong gi lung / tshe dbang grub
rgyal ma'i dbang / phyag drug pa'i rjes gnang sogs chos 'brel kha yar gsan/ khyed kyis chos sde'i gra pa rnams la gur zhal pu tra beg tse rnams kyi rjes gnang mdzod gsung
ba ltar bka' bzhin bsgrubs/ hor zla lnga pa'i nyer gcig thams cad mkhyen pa'i sku mchod dus dran la dpon slob bcu gnyis kyis dpal rdo rje 'jigs byed rwa lugs rdul tshon
gyi dkyil 'khor bzhengs nas zhag brgyad kyi bar bdag 'jug tshar brgyad bzhes pa'i nyer gnyis kyi dgongs 'tshams chos sde'i thad kyi nam mkha' li khri ltar gyi dbus na
'ja' kha dog lnga ldan gyi gur khyim dang gzhan yang lnga ldan brkyang pa sogs bun long nge bas khengs pa dpon slob thams cad kyis gzigs shing sgrub mchod tshugs gdong gi
tshes bcu dgu'i nub ngo mtshar ba'i mnal lam zhig byung gsung ba las 'di yin gsal bar ma gsung snang yang phyi rol tu shar ba dang nang du ye shes kyis gzigs ngor byung
ba mtha' dag bla ma 'jam dpal rdo rje gang thugs dag pa'i ngo bor ro gcig pa'i rang zhal mngon sum gzigs pa'i rnam 'phrul lo/ /hor zla bdun pa spre'u zla ba'i tshes bcu'i
mchod pa byang gter thugs sgrub drag po rtsal gyi sgo nas gnang ba'i dus thugs dang ba'i snang ba dang dad gdung

bcos ma ma yin pa'i shugs drag pas hUM gi 'dzab bskul tsam gyi tshe me tog gi char dad ldan kun gyi mngon sum mig gi spyod yul du gyur cing / nyi ma dmar thag chod skabs nam
mkha' li khri lta bu la 'ja' kha dog lnga 'khyil ba dang dra phyed sogs mang pos mthong 'dug pa/ bka' las rtags de dag ayon mkhyen brtse'i thugs rje'i byin rlabs yin snyam
pas slar yang dad gus kyi snying phur brtan par thebs/ zhes nges rnyed mdzad pa ni ayon sangs rgyas gnyis pa'i sku 'khor du langka'i rgyal khab dpal gyi ri bor bzhugs
pa las spur rgyal gyi yul nas gsol 'debs mdzad pa po yang byin gyis brlab par bka' brgyad kun 'dus bla ma rig 'dzin gyi rnam par byon pa'i brda thabs tsam mo/ /phebs gdong
mkhan chen pa'i gsung las chos sde 'di la khyed kyis gang legs mdzad dgos tshul gyi zhal ta dang bzhugs 'ding ngur smrig gis gtsos gnang cha sboms bstod cing mgon po'i
bka' bsgo shin tu rgyas pa zh-ig gnang ba de las rgyas pa bla ma gzhan la zhu ma myong bas de la brten nas yun ring po'i bar blo bde cham me ba byung gsungs/ bzhugs 'ding
gi gnang sbyin dang gra pa rnams la rjes gnang mdzad dgos pa rjes su chos sde'i mkhan por phebs dgos pa'i rten 'brel bla ma yi dam chos srung tshogs kyis dgongs pa rtse
gcig pas bsgrigs par mngon/ chos sde 'di dbus phyogs su gsang chen slob bshad pa'i sngags dgon bzang shos yin par ma zad mgon khang du rdo rje chos skyong rnams mngon sum
du bzhugs nyams kyi gzi byin che

zhing ayon chen po'i lung gis zin pa yin zhes rje bla ma lhag par thugs gtsigs che ba yin 'dug /de nas dpal ldan bla ma dam pa bsod nams rgyal mtshan dang rnal 'byor dbang
phyug yar klungs pa seng ge rgyal mtshan khu dbon rnams kyis byin gyis brlabs shing dam can srung ma sprin bzhin du 'du ba'i rtses dang bsam gling bde ba chen por phebs/
dpal ldan bla ma dam pa'i sku brnyan tshul khrims ma dang nang rten sogs la smon lam dang dbang bzhi bzhes pa/ mgon po che chung las mgon bcas par mchod gtor bskang bshags
'phrin 'chol mdzad/ gong ma sde srid phag mo grub pa drung chen tA'i si tus phyag dar ba'i chos gra chen po dpal gyi rtses dang du phebs te paNDi ta chos kyi grags pa'i
thugs dam rten thub pa gser gling mar grags pa mnyam med jo bo chen pos gdan drangs nas dge bshes khu ston pa'i rten skal du byung ba des gtsos phyi nang rnams zhib mjal
mdzad de rim gyis chu bo chen po pakShu'i klung brgal ba'i lha sras khri srong lde'u btsan gyis o tanta pU ri'i gtsug lag khang la dpe byas te bzhengs pa'i bsam yas mi 'gyur
lhun gyis grub pa'i gtsug lag khang chen po'i dbu rtse rigs gsum/ gling bzhi gling phran/ jo mo'i gling gsum sogs rten brten pa thams cad la phyag mchod bstan pa rgyas
pa'i smon lam gyis mtshams sbyor gnang / thang yig las/ khyad par yar klungs shel brag mchims phu gnyis: rgya gar dur khrod bsil ba tshal dang mtshungs: zhes ches cher
bsngags pa'i gsung gi dben gnas bsam yas mchims phur

byon nas gsang phug tu gnas 'brel mdzad de rang rig bla ma'i rang zhal mngon sum du gzigs pa'i rnal 'byor zab mo'i thugs dam dang gnas kyi tshogs zhib par gzigs/ bsam gtan
gling dang bsam yas ri mthil tshor bla ma yi dam gyi zhal gzigs lung bstan dbugs dbyung mang ba byung tshod du gda'ang dman cha blangs te gsal bar mi gsung / rgod dkar la
brgyud nA landar byon pa'i zla gnyis par chos 'phro sogs mdzad cing bzhugs pa'i ngang nas me bya zla ba gnyis pa'i nang du 'a zha ye shes g.yung drung gis sngon smon lam
rgya cher mdzad pa'i rgyun skyong ba'i ched du dpon slob drug gis sA la'i sman ljongs kyi lte ba lha ldan sprul pa'i gtsug lag khang du phebs pa'i zla ba gnyis kyi ring
yang dag par rdzogs pa'i sangs rgyas kyi rgyal tshab mthong bas rnam par grol ba jo shAka yid bzhin gyi nor bu/ byams pa chos kyi 'khor lo/ thugs rje chen po rang byon lnga
ldan sogs ye shes sems dpa' dngos su bzhugs pa'i rten rnams la zhabs skor 'bum ther gyi dus nyin re bzhin mjal ba'i mchod 'bul dang smon lam dbang bzhi bzhes pa sogs tshogs
gsog gi rim pa smin rgyas su mdzad/ jo bo rin po cher dngos su smon lam gnang ba'i dag pa'i gzigs snang la jo bo'i sku 'od kyi rang bzhin gur gum mdog can lam mer gsal
ba dang mnal lam du dbu'i gtsug tu rdo rje sems dpa' khru gang shin tu gsal ba zhig shar ba las sgrib dag pa'i rtags 'di ltar byung ba rjes 'jug rnams kyis kyang de ltar
bya dgos so zhes pa'i

brda chos su snang / dngos su'ang bud med rgan song lag na 'o ma rdza phor phyed tsam dang la phug rdog gcig bzung ste g.yon skor du 'ongs pa dang zhabs skor gnang ba zhal
'dzoms par bud med des rje'i zhal la cer gyis blta zhing 'o ma dang la phug phyag tu phul nas sgrims pa glod zer ba gsan pas thugs kyi nyams rtogs la bogs shin tu che ba
thon/ bud med de gar song cha med du gyur pa ni rnal 'byor ma rgyud kyi dam tshig la g.yon pa'i kun spyod gtso bor bshad cing gsang sngags sgrub pa'i gnas la lha sa'i dur
khrod 'di khyad du 'phags tshul dpal mar me mdzad kyi gsung bzhin lha sa smyon mar grags pas bka' chems bka' khol ma gter nas 'don pa'i lung bstan pa dang thams cad mkhyen
pa bsod nams rgya mtshos smon lam chen mo zhig gi dus sngar za ma myong ba'i kha zas zham 'bring pa 'ga' la gnang nas mkha' 'gros mgron du bos gsung ba sogs kyis mtshon
gnas kyi khyad par las ye shes mkha' 'gro tha mal gyi rnam par rgyun mi chad par 'byon pa yin 'dug pas rje btsun rdo rje btsun mos rjes su bzung ba'i rtags yin na'ang mngon
par mi mdzad/ bkra shis rtse nas mkhan rin po ches nA landar phyag dpe g.yar bar dge slong ye shes blo gros dang byang chub gnyis gnang ba/ nga gnyen sar mgon pod 'bog
gi rting na gril ba shab sgra dang bcas don na yang jag pa gnyid du song nas ma tshor bar ya mtshan che zer skad/ de nas rgyal sras lha rje'i rnam 'phrul 'bri gung zhabs
drung chos rgyal phun tshogs mkhar rtser byon pa dang 'grig /de'ang 'jam dbyangs mkhyen brtse'i

dbang phyug yang zab kyi chos bdag lung bstan gyis zin pa'i chos bka' rnams gsan dgos rgyur sa khad 'gyangs pa'i gangs can bstan 'gro'i legs byas kyi snod du ma shong ba'i
gter ston dang gter slob gnyis ka sku tshe mthar ma phyin las stabs ma 'grig pa rjes kyi rten 'brel la dgongs rje 'dis 'bri gung rin po che'i drung du yang zab kyi dbang
lung rdzogs par zhus shing gter bdag gi bka' gtad dus ma gza' rdor gsum mngon sum du gnang byung ba'i thugs nyams shar/ snyan brgyud ha la nag po'i skor gsang ba las kyang
ches gsang ba chig brgyud kho nar bzhugs gshis kun mkhyen mkhyen brtse'i zhabs kyis gzhan la ma gnang ba'i ngang lcang lo can du gshegs pas snyan brgyud rgya mtsho'i mnga'
bdag rin po che bod mkhar ba tshar chen chos kyi rgyal po'i sras kyi thu bo gzhan dang mi 'dra bas gsan yod pa gzhir bcas kyi spyan snga rin po cher bzhugs yod 'gro bas
de gsan pa dang zhar byung mthil sogs kyi gnas mjal gnang rtsis kyi thog mar phag mo lo'i dgon par phebs pa be'u bum nag po'i skor ni mkhas grub mai tri'i zhabs kyis kyang
ma gsan gsungs nas ma byung na'ang dpal mgon las bzhi dang rnam sras bka' mi 'dra ba bco lnga'i rjes gnang gshed dmar spros med kyi khrid sogs zab chos mang du gsan
cing dpon slob thugs yid gcig 'dres lta bur gyur/ 'bri gung mthil mjal bar thegs pa'i gser khang dang khang gsar sogs phyi nang gi rten brten pa rnams zhib mor gzigs/ slob
dpon chen po'i

bzhugs gnas zho stod gter sgrom du phebs bzhed kyang kha char ches bas lam gyi khyad nas slar mjal ba'i rten 'brel mdzad de phyir byon pa'i chibs thog gi sku'i g.yas g.yon
mdun rgyab tshor bu mo dkar ser dmar ljang 'dra byung ba'i gzigs snang ni gnas der phebs ma thub par ma dang mkha' 'gro cung zad 'phreng ba dang zhabs skyel gyi rnam par
'dug /mer te gtsang po rgyas par sa sne zhig la ko ba btang ba rdib la khad byung ba dam can rdo rje legs pa skyes pa'i cha byad can du byas te ko ba bzung bas chu bo'i 'jigs
pa las grol ba 'phrin las bsgrubs par dgongs/ nA landar byon nas skabs shig dpal ldan rtse zhes bdag chen rdo rje 'chang gi thugs dam gtor snod sa skya nas bya rog gis
khyer ba'i gnas gzhi 'ding sar bzhag ste lung bstan pa'i mgon khang rdo rje chos skyong rnams rang bzhin gyis 'du ba der phebs pa'i zhag kha yar bzhugs/ bskang bshags
bstod 'phrin gyi sgo nas bstan 'gro spyi bye brag gi rnam dkar spel ba dang bzhed don gyi tshogs sgrub par dam bsgrags pa'i dus las mgon pu tra ming sring ri rab tsam zhal
gzigs pa ni bdag chen rin po che dang kun spangs rdo ring pa chen po gnyis kyis gnas der bsnyen sgrub las sbyor phul phyin gnang ba'i rgyun bzhin bstan pa rin po che'i
mel tshe dus drug tu mdzad do/ /zhes zhal gyis 'ches par go /bgrang yas rgyud sde'i rkang 'thung 'khrigs pa'i tshal/ /smin grol rtsa sdong yal 'dab nyer mtshungs kyang /
/zab gsang nying khus 'dod 'jo'i mchog sbyin pa/ /slob bshad snyan brgyud yongs

'duu sa brtol tsam/ /rnam dag bslab gsum bstan pa'i rgyal mtshan nyid/ /chos dbyings 'tshams sprin lus phra'i mngal zhugs tshe/ /mkhyen brtse nus ldan bsod nams chos 'phel
zlas/ /gang thugs utpal dkar po ci yang bzhad/ /'jam dbyangs dbyangs can dgyes pa'i klu sgrub rje/ /zab don don gsal byams pa skal bzang zhabs/ /mthu stobs stobs ldan mtshan
'chang rig pa 'dzin/ /kun legs legs bshad gdams pa'i sgo 'phar phye/ /kun 'byung nyes brgya 'byin par thabs ston ched/ /kun bzang chos kyi nyin byed gdung gsob ste/ /kun
mkhyen shAkya'i gdan sa'i mkhan tshab tu/ kun dga'i lam 'dren bla mas mnga' gsol mdzad/ /snyan brgyud bstan pa'i gdugs dkar yu ba de/ /mgon khyod phyag tu don gyis legs
gtod pa/ /gzhon nu'i mtshan 'dzin mes po'i blo gros can/ /mkha' spyod gnas su bgrod pa'i nyer bsngogs bzhin/ /ma dang mkha' 'gro'i tshogs khang du ma ru/ /ngo mtshar dag
pa'i snang ba 'byams klas 'od/ /sras bcas rgyal ba'i phra rab rdul gyi zhing / /ma smad gzigs mo gsal la 'phros sam snyam/ /thub pas byang chub mchog brnyes khyod byin
brlabs/ /dpang por bstan ma sa las lus phyed du/ /thon pa'i bden gtam 'gro kun snying ga la/ /nges rnyed dam bca'i sa bon snyoms par bkram/ /grangs med bskal par gsog pa'i
tshogs chen yang / /thabs mkhas 'phrul gyis ra sa'i gnas 'dir 'dums/ /gsang ba ye shes DA

ki tha mal tshul/ /bstan nas tshig dang brda yis rjes su bzung / /ayon thugs kyi thigs pa ro bda'i zas/ /lha gcig sras dang mtshungs par longs spyod pa'i/ /las smon rten cing
'brel 'byung lde mig des/ /mchog thun bzhed dgu tshang ba'i sgrom bu phye/ /dbu ru'i phyogs 'dir mnyam med kha'u pa'i/ /bstan pa'i gdugs dkar bsgreng mkhas bod mkhar rje'i/
/rgyal tshab mi pham chos kyi rgya mtsho dang / /thugs yid gcig 'dres sras kyi thu bor gyur/ /khrag dron 'dzag pa'i g.yang gzhi lding thabs gyon/ /don snying za zhing
rgyu ma'i ga sha can/ /mi sdug gshin rje'i sde dpon ming sring rnams/ /ci bgyi'i las bcol g.yar dam slar bcas 'dra/ /de nas rim bzhin gtsang la chibs bskyod pa'i lam zhor
du paN chen shAkya shrIs dbyar gnas mdzad cing byin gyis brlabs pa'i drang srong srin po rir phebs nas paN chung bi bhU ti tsandra'i phyag bzo'i bde mchog byin rlabs
can mjal zhing smon lam gnang / gong dkar chos sde'i klu dbang gling du bzhugs pa'i nub oM gsum ma'i sgra dir dir sgrogs byung bas rkyen byas gyang ldebs la rje btsun nA
ro mkha' spyod ma'i sku ri mor bris pa shin tu gsal ba gzigs pa sku 'khor ba zhig gis 'di thams cad mkhyen pa'i phyag bris yin zer ba'i thugs snang la shar ba nang par logs
der ci yang mi 'dug pa nye lam 'di la brten nas rgya bod kyi grub brnyes du ma lus ma spangs par mkha' spyod du byon pa'i lo rgyus/ lam glu dpyid kyi rgyal mo'i glu dbyangs
las/ dpal mkha' spyod kyi dga' ma yid

'ong ma/ /dus ring nas bskyangs pa'i ma ma des/ /da rig 'dzin gyi grub pa ster ba'i brda/ /zhes pa dang mtshungs par mngon/ gam pa la brgyud ma pham mgon po kun mkhyen bu ston
zhabs kyi dben gnas zha lu ri phug chos kyi pho brang du phebs te bzhugs mu nas sa khyi lor gnubs chos lung du aShta'i bsnyen chen gnang skabs dpal kye rdo rje lha dgu'i
rten brten pa thog tshad tsam gzigs pa ni/ tshar chen gyi gsung mgur du/ dpal bde mchog 'khor lo rnal 'byor ma/ /lha dgyes pa rdo rje rim bzhin du/ /khyod byang chub
sgrub pa'i yi dam gyis/ /zhes gsungs pa'i don ltar zung 'jug mngon du ma gyur gyi bar du rjes su 'dzin pa'i brdar mchis/ gyang shing lta bu zhig gi steng na rje btsun dkar
po rnam gsum bzhugs pa sku dngas shing gsal ba 'od kyi rang bzhin la rjes su sku rnams cung zad 'khyogs pa'i rnam pa mnal mal du gsal bar shar zhing / ljags bsnyen bcu
cha'i sbyin sreg sogs tshang bar grub nas bka' brgyad yongs rdzogs kyi zhal gzigs shing de nas bzung sngags sgrub nar mar mdzad/ dbal phug tu byon pa'i nub mnal lam gyi tshul
du tshar chen chos kyi rgyal pos gsung ngag gi dbang byin rlabs khrid man ngag thams cad gnang ba'i nyams shar ba ni rje brtse ba chen por rnal 'byor dbang phyug pi
rU pas rgyab ri dang mnyam pa'i sku dngos su bstan te gsung ngag lam 'bras rdzogs par gnang ba dang shar chen gyis mnal lam bzung nas spros med gsan pa'i lo rgyus dang dbyibs
mtshungs pas mnal lam gyi zol las mngon

sum du rjes su bzung nas zhag shas kyi bar ma gnang ba'i nges pa mi 'dug go /de nas ri phug tu phebs 'di lo hor zla bcu gnyis pa'i nyer lnga la mkhan chen gzhon nu blo gros
gzugs sku chos dbyings su bsdus pa'i tshe 'dar du tshar pa rdo rje 'chang gi gser gdung sku drung du mar me rgyun sbar/ kha'u pa'i bstan 'dzin rnams la thugs dam 'dogs rten/
dgon pa tshor mang 'gyed bcas 'byor pa'i ngag mar bstan 'dzin rnams kyi bgres khar song gshis rin po che dgon gsar pa yar klungs su phebs thub la re'i snyan gsan byung
ba'i lan du na so smin pa dang sa khad 'gyangs par brten phan thogs yong ba dka'/ de bas bstan pa'i nyi ma ayon gnyis pa dbon drung mkhyen rab gdul bya'i mkha' la byin
rlabs kyi 'od zer 'bum phrag 'gyed nus pa'i sngags 'chang dbang phyug rab brtan spyan 'dren par 'os so zhes pa phul/ de ltar dang len mdzad song bas de phyogs kyi re 'dod
thams cad 'grub par go bas blo bde/ zhes gsungs par gnang zhing rin po che yol ba pa rang gis sngar nas thugs rtse bstad pa'i zhal chems la chos sde 'di gsar par song gshis
mkhan thog tu gnas gsar rje drung gdan 'dren thub pa cis kyang gyis zhes sde pa dngos grub pa dang gra rigs rnams la gsung gi tha ma stsal ba dang mthun pa byung ba
ltar sa phag nang du yon mchod thun mong nas gdan 'dren gyi snyan gsan 'bul mi mngags pa zha lur 'byor rgyu'i zhag lnga tsam gyi gong nub cig mnal lam du A tsarYa gzi brjid
can rgya dang sma ra bzang po gos gser ma dkar

ser dmar ljang gi ber brtsegs ma dang rgya nag gi thags zhwa nag po gyon/ lag na ma na ho dang g.yang Ti'u'i spos phor thogs pa'i lag g.yas gdan 'dren pa'i tshul byas te rta
pa mang po byung ba ci yin nam bsam pa khong tsho yong ba'i ltas su 'dug gsungs la/ de ni dbus 'gyur sman ljongs kyi dga' tshal chen por rje btsun kha'u pa'i lugs 'dzin
gtsang ma 'di kho na las ma mchis pas gnyan mgon zhal bzhi pa'i las mgon pu tra gang rung dzo ki'i gzugs su sprul nas bstan pa'i srog 'thud cig pa'i brda thabs su go /tshar
chen gyi gsung mgur las/ da tshe mjug la re smon 'di ltar yod/ /don tshe 'di yi re ltos lings te bskyur/ /khong mgo nag mi yi khyu nas bud/ /gnas nges med kyi ri khrod
stong pa ru/ /zas zhen med kyi rtsa dang ldom bu'i zas/ /lam 'khrul med kyi rim gnyis rnal 'byor la/ /sems rtse gcig tu yengs med lhug par 'jog /rkyen gang shar gyi snang
ba lam du 'khyer/ /dus 'chi ba nam yong gi sgugs sdod byed/ /rje bla ma'i dgongs rdzogs de la byed/ /ma khams gsum 'gro ba'i drin lan 'jal/ /khyed dad ldan slob ma'i dkor
sbyong yin/ /zhes pa'i don ltar spyir 'khor ba las nges par 'byung ba dang / chos kun snang stong sgyu ma lta bu 'khor 'das dbyer med kyi don thugs su chud pas srid pa'i
'byor pa dang zang zing gi 'du 'god la ye mi dgyes shing dbus gtsang gi sde rigs rnams kyi 'pho 'phyugs dang sgos gnas gsar pa rang gi dus 'gyur sogs 'phral rkyen de
dag gis kyang thugs sna bstungs te

'du 'dzi chags sdang gi g.yeng ba mi dgos pa'i bas mtha'i dben gnas su rnal 'byor dbang phyug dpal ldan chos skyong dang nA ro ta pa'i gdams pa la brten nas sku tshe 'dir zung
'jug brnyes pa zhig mdzad dgongs pa kho nar thugs la bcags na'ang bkra shis rtse yon mchod zhu nan ches pa dang rdo rje 'chang tshar pa chos rje'i ring lugs dri ma med
pa srid mtha'i bar rgyas na dgongs pa'i snying stobs kyi 'khur lhag par bzhes te lo shas bar khur bzhes dang skabs babs la phebs pa'i zhal bzhes gnang / dbus su phebs dus
spyan snga rin po che mi pham chos kyi rgya mtshor be'u bum nag po'i skor rtsad gcod gnang rung ma bzhugs par brten gzhan la gsan pa'i yul med par thag chod de gsung rtsom
gnang ba'i drung yig byams pa don grub la tshig gcig kyang ma lus par bzhugs pa'i thugs nges rnyed cing gnyan mgon la brtag pa phul ba yang babs pas rje byams pa don
grub la snyan brgyud ha la nag po'i skor yongs rdzogs/ sngar rin po che rta ra ba bsod nams chos 'phel gyi drung du gser chos dang chos skyong che chung gi skor phal cher
gsan na'ang zab chos 'di skor bka' dam zhing dus gcig tu cha tshang 'dril na chos skyong bka' gnyan pa'i dpon slob tshang mar 'tshub cha byung dogs che bas lcags khyi lo
slar yang 'phro lus kyi dbang rjes gnang lung man ngag phyag khrid kyi rigs dang gsan grub pa 'ga' zhig la'ang bskyar bldab dang / gzhan yang bstan pa spyi sger gyi chos
bka' mang du gsan pas rje dgon gsar ba'i gsung las/ thugs bzhed kyi don ma lus par blo nus kyi

rig pa rtsal dang bcas pas bsgrubs zhes gsungs par snang zhing / kha'u pa'i bstan pa'i ched du khams phyogs su 'bul sdud la mtshungs med dgon gsar ba rdzong bda' gnang rtsis
kyi kun mkhyen mkhyen brtse'i bslab ston bzhin khams gsum dbang sdud ga Na pa ti'i sgrub pa gnang ba'i rten rnams kyang phyag tu 'bul ba mdzad/ ha la nag po'i skor dgos
phebs pa ltar khyab bdag sngags 'chang chen por maNDal gyi tshul du phul/ 'di'i grwa pa rnams la rten 'brel gyi khyad nas sbyong rgyud bcu gnyis kyi gtso bo kun rig rnam
par snang mdzad kyi dbang gis phebs pa ltar bka' bzhin bsgrubs/ dbus phyogs su 'gyangs med 'byon skor da lam thogs gzhi gang chung mdzod gsung ba stobs 'phrog dbang po'i
gsang khrid sogs 'phror lus dogs pa'i dgongs pa can du mngon/ 'phar ba zhes pa lcags mo glang gi lo ri phug tu bzhugs dus yar klungs bkra shis chos sde nas yang bskyar gyi
gdan 'dren byung ba ltar zla ba gsum pa'i nang du dbus su phebs nas sa ga zla ba'i tshes bcu bdun gyi gza' skar 'phrod sbyor dge ba'i nyin bkra shis chos kyi ring lugs
'dzin pa'i sde chen por seng ges bteg pa'i rin po che'i khrir zhabs zung gi padma rnam par bkod par pho brang chen po sne'u sdong rtse nas gong ma sde srid phag mo gruu
pa mi pham dbang sgyur rgyal pos bsko 'ja'i lung bzang po gnang sbyin dang bcas pa dang / gra rigs sbyin bdag gnyug mar gnas pa'i tshogs dang bcas pa'i zang zing gi bdog
pa ring por skyong ba sogs khri ston gyi mchod sprin rgya cher bskrun/ hor zla lnga pa'i 'jam dpal dbyangs mkhyen brtse'i dbang phyug gi sku mchod chen mo la dpal rdo rje
'jigs byed rwa lugs lha bcu gsum

pa'i sgrub mchod tshogs chen la 'dzugs pa gnang skabs phyi nang gi 'tshub dang 'jig rten dang 'jig rten las 'das pa'i lha'i lhongs kyi rnam pas sku shin tu mi bde zhing thugs
sems gzhan dang mi 'dra ba'i 'tshub rang lo zhe dgu tshun gyi byed dgos la lha 'dre dang mi'i rnam pa 'dra bas mgrin gcig tu bsdigs pa'i rnam par byung yang bden pa'i
'dzin stangs mtha' dag bzang ngan re dogs dang bral ba'i gnas lugs kyi ngang nas sa chog nas zhag bdun gyi bar sgrub mchod rgyas par mdzad pas dus dgra'i dbang po ma he'i
zhal can gyi dkyil 'khor zhal 'byed pa la 'khu zhing zil mi bzod pa'i 'byung po thams cad mtshol kha ba babs pa ltar rang zhir song bas 'gro ba'i lo tog gi bcud myang pa
byed pa'i stobs dang bral te char gyi rgyun chen pos 'dzin ma'i khyon kun gsher ba na skye bo'i tshogs kyang sgrub mchod byin rlabs che zhes dad pa dang bstod bsngags kyi
me tog 'thor/ gsung ngag bla ma brgyud pa'i kha skong gi rten bzheng dang gzungs 'bul gyi sta gon gnang nas dus babs su bcom ldan 'das dgyes mdzad rdo rje man ngag lugs
kyi dkyil 'khor la brten nas rab tu gnas pa nyin gsum ma zhi rgyas kyi sbyin sreg dang bcas shin tu rgyas pas byin rlabs kyi gzi byin 'od du 'bar/ gra rigs rnams la kye
rdor man ngag lugs kyi dbang dang mgon po che chung gi rjes gnang sogs nyer mkho'i chos bka' mang du gnang / hor zla bcu pa'i nang du bka' drin mtshungs pa med pa mkhan chen
bslab gsum rgyal mtshan gyi dus dran du mgon po tshe dang ye shes dpag tu med pa dze tA ri lugs kyi dkyil 'khor sgrub mchod 'dzugs pa mdzad/ ji skad du/ rtsang bzlog
mu stegs byed la yod ces thos/ /dgra chos zhes

bya g.yung drung bon gyi yin/ /drug cu rtsa bzhi gshin rje pa la grags/ /'dir ni drag po gtor ma'i bzlog par brjod/ /ces lcags mkhar zur dgu pa'i man ngag rwa lugs la grags
che na'ang mgon po la zhwa dpe lham 'gebs lta bu ma yin par lugs 'di'i phyag bzhes khungs ma dmar chen gtor bzlog 'di bka' gnyan cing 'tshub lhongs che bas mkhan rin po
che gzhon nu blo gros kyi dus su sde dgon gyi sku rim la gnang ba rjes su lo gcig gnyis shig chag pa sde pas sngar lugs bzhin gtor bzlog gnang dgos pa'i gsol ba btab par
gra rigs la la mkhan rin po che mthu stobs che drags pa ma gtogs 'di 'tshub ches pas ci 'dra 'ong zhes yid gnyis byed par rje nyid dkyil 'khor gyi gtso bo dgyes mdzad rdo
rje'i skur bzhengs pa'i bsnyen song rnams kyi gsung zla dang bcas hor zla bcu gnyis pa'i nang du gtor sgrub 'dzugs pa gnang ba'i zhag gsum pa'i nyin gdab las gnang tshe
lingga lan gsum 'phar ba sde pa dpon g.yog gsum gyis dngos su mthong ba ni pho nya'i tshogs kyis dgra bo'i bla tshe mngon sum du bkug par 'dug cing de dang dus mnyam du mgon
khang gi sring mo'i zhal nas rlangs pa 'tshub 'khyil gyis thon zhing zhal nang gi rgyu zhags 'dzar/ nyer dgu'i srod la gtor rgyag gnang dus gtor zor las me chad pa rgyugs
shul du sa la gshor brus pa lta bu dang mi gsum tsam gyis 'degs dgos pa'i gtor ma phyag gis bteg nas ri thang mtshams kyi sa shin tu sra zhing lhag par dgu 'dren pa'i
sa chu 'khyags sgang la 'phen pa gnang ba phyed tsam dim pa de nub gtor slang 'then

ma thub par nang par 'don dgos pa sogs kun gyi mngon sum du gyur pa'i rtags ngo mtshar bar ma zad gzhung nas bshad pa'i mtshan ma phal cher rdzogs pa byung zhes nye 'khor ba
rnams la gsung gleng mdzad/ de skabs mgon khang gi ru 'dren sde bzhi'i bud med mdun la shin tu rngams pa'i tshul gyis byon te zhabs g.yon bgrad pa dang phyag g.yas kyi
gru mo skya la reg par dus rgyun gyi bskang gso ba'i rnga lcag 'gel bzhin pa la de dgongs sngar ltar bzhag pa sa la lhung bas ci yin bsams bltas pa na phyag skya dang bral
nas gcus par shes shing ding sang gi bar du'ang mthong na mi mthun pa med par yod/ mkhan rin po che'i dus rnam sras lha khang gi gtso bo ser chen gyi sku tsam grub nas
'phror lus pa chu stag 'khor rta bdag brgyad dang mdung dmar can phyag mtshan bzhi pa'i sku yang lhan cig par bzhengs nas rab tu gnas pas ye shes sems dpa' zhugs nyams kyi
zhal dkyil la rdul mi bzhes pa ding sang bar du mchis/ sngar sngags 'chang rin po che bsod nams chos 'phel gyis phugs nged kyi gdan sa 'di yang khyed kyis mdzad dgos yong
yang yang gsung ba dang / nye lam bkra shis chos sder mkhan por phebs pa'i nyer bsdogs dus da res dbus su yun ring ma bzhugs zhes bslab ston stsal bar brten gtsang la
chibs kha bskyod pa'i zhor lam du tshe chu 'bum pa mjal bar phebs/ dgun grang dus las nam zla dro ba'i dus tshe chu cher mi phebs kyang de dus babs te dpon slob thams cad
kyis bzhes rgyu byung ba ni byin rlabs dang sku tshe'i rten 'brel lo/ /de nas zha lur shar rgyag phebs/ de dus khyab

bdag zha lu pa chen po 'khrungs par rgyal gdon gyis snyun 'dre byung ba la zhag bdun thog tu rje nyid gdan drangs te rta mgrin gsang sgrub kyi byin rlabs dang dbu skra bubs
kyi mgul srung gnang bar brten sku khams shin tu bde bas/ de skabs bar chad kyis mi tshugs pa dam pa 'di nyid kyi bka' drin yin zhes yang yang gsung zhing sku na tshod phra
mo de nyid nas brtse ba chen pos 'dzin pa 'jam dbyangs byang gling bkra shis rgyal mtshan gyi rnam par sprul pa 'di nyid kun mkhyen bu dang kha'u pa'i bstan 'dzin chen
po zhig 'ong ba dgongs par gor ma chag /dgung lo bcu tsam nas bzung ri phug tu bzhugs skabs yang yang mjal ba'i gsung chos kyang ched du gsan pa dang zhar chos sogs kha
shas gsan/ hor zla bdun pa'i nang du rin po che lta ra ba 'dar rdzong du bzhugs pa dang mjal/ rdo rje nag po zhal bzhi pa'i gsang ba'i nyams khrid shin tu zab pa'i skor
rnams smin rgyas su gsan cing dgyes pa'i gsung gleng mang du stsal/ chu yos kyi lo 'jam dpal dbyangs byang gling pa bkra shis rgyal mtshan gyi bzhugs khri ri phug gi gdan
sa gnang ba'i mchog dman mang por chos kyi 'khor lo bskor zhing sku mtshams dam po'i ngang nas spros bcas spros med kyi rnal 'byor la gzhol/ shing pho 'brug gi lo 'od gsal
la lung pa 'di yin zhes ngos bzung du med pa'i ri sul zhig nas rig 'dzin mnga' ris pa chen po legs ldan rdo rje phebs pa yin zer ba'i rta pa mang po byung ba'i rjes su
bla ma rin po che bsod nams chos 'phel yang phyag na tshe ril mang po bsnams pa nas 'ga' zhig gnang ba ni de skabs rin po che dgon gsar

ba mkha' la spyod pa'i gnas dpa' bo mkha' 'gro 'du ba'i tshogs dpon du gshegs pa'i dag pa ye shes kyi skus rjes su 'dzin pa dang sku tshe'i lhag ma gnang ba'i ltas su snang
/ bla ma rin po che'i dgung zhag ma grol gyi bar du bshes gnyen dam pa 'jam dpal dbyangs dang dbyer mi phyed par bcom ldan 'das 'jigs mdzad rdo rje'i dkyil 'khor zhal phye
nas sgrub mchod rgyas par gnang ngo / /drang srong bsam gtan la gzhol srin po rir/ /rab 'byor zla ba'i phyag rjes bzo rig tshad/ /'khor lo sdom pa'i sku brnyan bar snang
la/ /bde chen gar bsgyur waM yig gzigs pa'i mod/ /stong nyid snying rje'i nyams ldan e yi gzugs/ /mkha' spyod dbang mo'i mdzes sku sgyu ma'i 'phrul/ /mthu stobs 'jigs
med dpa' bo'i chos kyi grar/ /'dren byed tshar dngar thabs shes zung 'jug brda/ /kasmi ra pa'i paN chen sdom pa'i rgyun/ /ganggA'i 'byung gnas ma dros chos lung der/ /dgyes
mdzad rdo rje'i lha sngags ye shes kyi/ /byin rlabs gzi byin nyi ma'i dngos brgya 'bar/ /lnga rigs grub dbang gha ya dha ra'i zhabs/ /ngur smrig gar gyis rol pa tshar
pa rjes/ /gsung ngag smin grol gnang phyir ye shes sku/ /mngon sum bstan pa'i skal bzang khyod nyid tsam/ /tshad med lha mo rnam bzhi'i bkra shis glus/ /chos kyi 'khor lo
bskor ched 'dus sde 'dir/ /spyon zhes bskul ba'i sngon 'gror bstan srung tshogs/ /rgya gar dzo ki'i zol gyis lhags pa snyam/ /srid pa'i dpal 'byor zla ba'i ma ma gang /
/nyes brgya chu srin tshang du yongs gzigs pa'i/ /nges par 'byung yang gzhan phan bya dka' bar/ /mi zhum khyod

min byang sems spyi yi srol/ /sdig sems gshed mar shar pa ha la nag /srog gcod 'bar ba'i las kyi ral gri che/ /bstan srung phyag rgyar gtod pa'i drin can rje/ /byams pas bdud
sde yongs 'joms don kun grub/ /bsod nams che bsags chos kyi dkyil 'khor nya/ /yongs 'phel gang ba'i zhal lung ga pur rdul/ /rdzogs par btungs pa'i blo gros ku muu da/
/mtha' klas lung rtogs ze'u 'bru ci yang bzhad/ /yid 'phrog lta na sdug pa'i ljongs kyi mthil/ /pha rgod bla ma'i khri la zhabs pad zung / /bkod nas rnam gsum 'khor lo'i
mdzad pa yis/ /thub bstan gsal ba'i nyi ma gnyis pa shar/ /ye shes rwa chen gdengs pa'i rnon po'i rtses/ /ma rung 'byung po'i lto ba rab phug tshe/ /skye rgu'i bde skyid
'phrog pa'i lus med dpung / /mya ngan khang bur smre sngags cho nge 'don/ /gar dbang tshe mtha' yas pa'i mgon po dang / /dbyer med bslab gsum ngur smrig 'chang ba'i rje/
/mchod sprin spel ba'i legs byas gzugs can du/ /gyur na 'jig rten khams 'di snod du chungs/ /rgyu rlon bsad khrag dron mos ma tshim par/ /mchod par rings la rngam pa'i pho
nya'i tshogs/ /dmar chen zor las chad pa'i me dpung dang / /lhan cig dus mtha'i rlung ltar 'tshub cing song / /'khrul pa'i rang mtshang zhig nas da lta'i bar/ /rjes brtses
dngos grub char 'bebs ngal gsos bu/ /dmar ser snang brnyan bskrun pas rmugs 'dzin gyi/ /mkho dgu'i 'byor pa 'dren pa'i shing rta'i spun/ /thos bsam sgom pa'i cod pan
rab bcings te/ /'jam dbyangs byang

gling chos rje'i rgyal srid bzung / /bka' drin mtshungs med rje btsun dgon gsar pa'i/ /ye shes dag pa'i rang zhal mngon sum bstan/ /shing sbrul lo dbyar gyi nam zla shin tu
gnyan pa'i dus rmang lam du 'a zha gsang bdag nam mkha' rdo rje ral gu dang sku gzan smug po bzhes pa phyag g.yon par rag 'phreng sdigs mdzub dang bcas pa'i stang stabs
kyis lho nub kyi phyogs bsrung ba zhig byung 'dug pa/ bka' las/ 'di yang nged rang gi dogs pa yod pa'i phyogs kyi bar chad dang / ser ba 'chor ba'i nyen kham can yod 'dug
pa bsrung ba mdzad pa 'dra zhes pa 'khor rnams la stsal/ skabs shig mnal lam du A tsarYa mdog sngo bsang nge ba zhig dang lhan cig par rgyal po chen po rnam thos sras ser
chen gyi sku shing la bris pa lta bu'i snum bag can gsal bar gzigs gsung ba don du rgyal chen 'di nyid shin tu 'go bas zhal gzigs par mngon/ bkra shis rtse mchod yon nas
gdan 'dren byung ba ltar yar klungs su phebs te phyogs de'i skye rgu rnams bsdu ba'i dngos po bzhi'i sgo nas gang la gang 'tsham gyis re ba bkang / bu ston rin po che'i
rnam thar snyim pa'i me tog las/ nga chos bshad pa'i slob dpon yin mod byas na dam tshig la nor la ma 'cham pa'i bar mi bzhin spo bgos gtong / rang gi blo dang mi mthun
na bla ma yin kyang khyi smyon 'ded pa'i dmag mi ltar rdo char byed/ ces pa'i don thog tu babs te zha lu ba rtsing por spyod pa 'ga'i kha dbang du song nas skor long tsam
yang med par bla ma dka' bzhi pa brgyud gzhis ka rtser zhus pa'i dpon chen rgyal mtshan bzang po ri phug dbu mdzad du btsan bskos gnang ba'i ma mdzes

tsam byung ba ni/ bu ston rin po ches dge 'dun spyi'i snyan bskul zhal gdams las/ da dus snyigs sems can thams cad spyod pa 'gyur ba'i dus 'dir da 'di 'dra la thug /nam yang
med khe hen bsres zer nas drag po'i spyod pa byed pa yod de/ de 'dra'o skol gyis cha rkyen dpung gleng mchu gang gis kyang mi 'pher bas sems chung byas nas mgo la lag pa
'gebs pa'i mdun ma la brten pa dang / gra pa gra g.yog la sogs pa rnams la so so nas zhal ta bcug nas 'thab rtsod kha smras kha mchu mi yong ba'i thabs la sbyar dgos mi
don re re'i ring la mang po 'phung la gtong ba blo rin lta bu yod pa yin/ zhes bka' stsal ba gang zag 'di 'dra'i rigs la dgongs par snang / nub cig mnal lam du mgon khang
na gos 'bol mtho ba zhig gi steng rdo rje 'chang rta ra ba'i sku'i dbyibs dang na bza' sngar ji lta ba la rakSha'i 'phreng ba bzung ba'i phyag gnyis dbu'i steng du bzhag
ste/ lho nub rnga yab gling phran nas/ /ayon padma 'byung gnas kyis/ /mos pa'i buu la byin gyis rlobs/ /zhes gsungs nas byin rlabs mdzad byung ba'i de ma thag ayon rin
po che dngos yin dgongs pa'i sku lus thams cad zi chom me ba zhig byung bar snang / de'i rjes bla brang gi yang steng du lcog bu phub ste bzhugs pa'i tho rengs kyi dus shig
mdun gyi nam mkhar ayon chos kyi rgyal po na bza' dang dbu zhwa sogs za hor ma'i cha byad can 'od lnga'i gur khyim na bzhugs ba shin tu gsal bar gzigs pa sku tshe 'di
la ayon rin po che'i zhal gzigs byung ba'i thog ma yin gsung / sa dmar dgon pa ba rje btsun ngag dbang chos kyi rgyal

po la mnyam med bsam gtan gling pa'i yang zab a ti'i skor rdzogs par gsan cing rjes su bzhi thog tu bdag chen khri rin po cher 'bul ba gnang bas zab chos 'di nyid srid mthar
mi nyams pa'i bstan ba'i srog tu song / de'ang thang yig tu/ khyad par yar klungs shel gyi brag phug 'di: bdud rtsi sman sgrub byas pa'i gnas yin pas: gsang sngags mthar
phyin ayon yul lta bu: ya mtshan sgrub khang brag phug khyad 'phags yod: zhi khro la sogs gzhal yas khang mang bzhugs: bod 'bangs dga' dang spro bar 'gyur ba'i brag: yon
tan brgya ldan bsam las 'das par brjod: de la gnas tshad du ruShkas mi phebs: zhes ayon chen pos bod kyi gnas chen gangs brag thams cad byin gyis brlabs te sgrub gnas ches
mang pa'i nang nas khyad par du 'phags pa yon tan gyi dben gnas yar klungs shel gyi brag phug tu dgung lo zhes brgyad pa me rta hor zla brgyad pa'i mjug la thegs pa'i
sta gon gyi tshe gzims khang gi thog tu lcog bu byas bzhugs pa'i dus byung ba'i gong gi gzigs snang de las che ba'i ayon rin po che za hor ma'i sku 'ja' 'od kyi klong na
khra lam mer bzhugs pa zhig shin tu gsal bar 'od gsal la shar zhing gnam gang gi tho rengs ayon chen po gong ltar gzigs pa las 'phros pa'i bcom ldan 'das 'khor lo sdom pa
indra nI la'i mdog ltar gsal la 'tsher ba sogs ngo mtshar ba'i snang ba 'byams klas pa mang bar gzigs/ hor zla dgu pa'i tshes gnyis la dpon slob dam tshig gtsang ba kha
shas dang bcas thegs pa'i dus nam mkha' 'jam zhing thugs la sngar med pa'i bde nyams chen po dga'

yal le ba'i ngang nas gzims khang gong du bzhugs gnas mdzad de sku mtshams bsdams/ sprul sku ratna gling pa'i gdung brgyud chu mig dgon gsar ba'i lag gi gter chen chos kyi
rgyal po ratna gling pa'i gter byon ayon yab yum gyi sku tshab mthong ba don ldan dang 'gro ba kun 'dul/ rdo rje 'chang nyid kyi phyag gi sku tshab yid bzhin nor bu gsum
rig 'dzin bla ma sgrub pa'i rten gyi gtso bor bzhugs su gsol ba'i spyan sngar sman rag gtor gsum gyis thog drangs phyi nang gsang ba'i mchod pa rgya chen bshams te zhag bdun
gyi bar paN chen rin po che padma rgyal po ye shes rol pa rtsal mched gnyis kyi zab gter bla ma bka' 'dus kyi ljags bsnyen kha gso gnang ba'i tshes bzhi'i tho rengs sku'i
mdun thad kyi mkha' 'ja' tshon sna lnga'i gur khyim sor lnga pa zhig gi dbus su ayon chen po'i sku chung ngu gsal zhing dngas pa lam me ba gzigs/ tshes dgu'i nub gter
srung dang bzhis bdag sogs dgyes pa'i 'tshub lhongs shin tu che/ sku mtshams grol kha'i tshes bcu'i nyin lha brag gter byon nang rig 'dzin gdung sgrub kyi 'phrin las la
brten nas zhi khro rab 'byams kyi tshogs rnams mchod pa'i sprin gyi phung pos mnyes par mdzad pas 'dzab bzlas kyi dus gnas 'dzin kun gyis mthong bar me tog gi char chen
po bu yug ltar 'tshubs/ sgrub phug nas tshe chu glo bur du rdol ba chu bo'i rgyun bzhin re zhig par babs shing de yod rnams kyi zhal du gsol ba sogs gnas ston 'khor chos
dus te phun tshogs pa lnga tshang ba'i rten 'brel gyi sgo 'phar mchog tu 'grig /chos sder phebs nas hor

zla bcu gnyis pa'i tshes bcu'i thor thun grol 'tshams mnal la cung zad song ba'i tshe slob dpon chen po'i sku'i snang ba chu las chu lbur shar ba ltar snga ma 'gags pa dang
phyi ma gsal ba kha yar byung / khra 'phrug gi gnas mjal la byon te smon lam rgyas par 'debs pa gnang ba'i nub rmang lam gyi tshul du bla ma mtsho skyes rdo rje sku'i snang
brnyan khra lam gyis shar zhing shel brag gi ri ngos mtha' dag sangs rgyas byang chub sems dpa'i skus khyab pa dang mngon sum du bzhugs yod dgongs pa'i gdung shugs lhang
lhang pa'i ngang nas mnal sad/ me lug hor zla dgu pa'i nyer bzhi la chos sde nas sang thegs rgyu'i nub 'od gsal la rje nyid slob dpon chen po padma'i sku'i dbyibs can
dbus dang phyogs bzhir re re ste lnga rnams che chung mi tshad tsam so sor bkrag mdangs dang ldan pa'i 'ja' tshon lnga'i gur khyim yod pa'i rnam pa ni thugs rigs pa'i ngo
bo don gyi padma 'byung gnas gcig nyid las thod 'phreng rigs lngar shar ba ye shes lnga'i gdangs 'gag med du 'khums/ nyer lnga tshes bcu'i mchod pa shel brag tu gnang nas
zhag gsum gyi bar bzhugs ring rig 'dzin bla ma'i bsnyen sgrub las sbyor gyi 'phro 'du'i dmigs pa rtsol ba la ma ltos par 'bad med du ngang gi shar ba thengs gnyis dang
gnas kyi ri brag kun dang khyad par gu ru phug pa'i brag gdong thams cad ayon zhi khro sogs mdor na sras bcas rgyal ba'i sku'i snang ba 'ba' zhig tu shar ba gang zag khyad
par can rnams la dus thams cad du dag pa'i snang ba sha stag 'byung bas 'di tsam la ngo mtshar du 'dzin pa gcig tu ma 'os na'ang

zhag gsum po der gnas kyis gang zag byin gyis brlabs so zhes dpag dka'i yon tan gzhan rnams sbas par mchis/ tshar chen gyi gsung mgur las/ dgra gnyen bar ma'i 'gro ba kun/
/gdod nas dag pa'i he ru kaH /lha dang lha mo'i rnam rol tu/ /dga' mgur spyod pa bla ma'i drin/ /zhes gsungs pa'i don du gda'/ chos sder phebs nas rdo rje 'jigs byed chen
po'i dkyil 'khor gyi gtso bor bzhengs te rten brten pa'i tshogs de'i thad kyi nam mkha' gang bar 'gro 'ong dang tho rengs kyi char rang gi sku 'ja' 'od phung nge ba'i dkyil
na yod pa'i thugs nyams shar/ hor zla bcu pa'i tshes brgyad kyi thor thun dngos gzhi rdzogs nas padma drag po dbu dgu'i rnal 'byor gyi tshe dkyil 'khor gyi dbus su rje
nyid gtso bo'i rnam par shar bar reg mthong gi mtshan ma brtan po rnyed/ hor zla bcu gcig pa'i yar tshes la shrI de ba a yu'i bsnyen mtshams mdzad pa grol rgyu'i tho rengs
tshe lha'i sku'i snang ba gsal zhing tshes bco lnga'i tho rengs sngar bas kyang gsal ba zhig byung gsung ba sku tshe mthar phyin pa'i rten 'brel khyad par can du go /dgung
kag phyis skyel gyi dog char dgongs hor zla bcu gnyis pa'i tshes bzhi nas sku'i bcad rgya tshugs pa'i tho rengs skur glags lta ba 'byung po'i cho 'phrul gyi 'od chen
po 'khor zhing 'khrug pa'i steng du rje btsun padma thod 'phreng mi tshad tsam pa gzi brjid phun sum tshogs pa zhig bzhugs 'dug pas ba mo la nyi ma shar ba bzhin de 'phral
du zhi/ zhag lnga tsam nas slar yang slob dpon chen po'i gzigs snang je gsal la song bas yid srubs kyi bar gcod las rnam par rgyal/ tshes bcu'i nyi shar gyi dus cung
zad mnal

ba'i nyams la rje nyid rje btsun nA ro mkha' spyod ma'i rnam par lam gyis gyur pa ni rje btsun kun spangs chen pos/ chos rje la mkha' spyod ma'i byin rlabs byas res kyis nged
la ltas khyad par can re yong gi 'dug 'bad rtsol mdzad na 'dis mkha' spyod la khrid nyen gda'o/ /zhes tshar chen la gsungs pa'i lo rgyus dang tshul mtshungs par mngon/
sde pa bkra shis rtse pa'i sras po na phra ba zhig gdon gyis zin nas dbugs kyi 'gyu ba 'gags te 'grongs par thag bcad pa na rje de nyid spyan drangs bka' bsgo'i byin rlabs
mdzad pa dang lhan cig par gsos bas log rtog can 'dra'ang ha las te dad pa'i sar bkod/ sa sprel zla ba gsum pa'i tshes gsum nas chos sde'i gra pa don gnyer can rags bsdus
la/ tshar chen gyi gsung mgur du/ mi phal cher so skye'i bla ma bsten/ /nga sangs rgyas dngos kyi bla ma bsten/ /khong dpe nag bltas pa'i slob mas khengs/ /nga snyan
brgyud zab mo'i gdams pas tshim/ /zhes so skye'i bla ma gcig nas gcig tu brgyud pa'i tshig tsam bshar sbyang lta bu ma yin par gsung ngag rin po che slob bshad kyi khrid
dbu btsugs te nyan rang dang pha rol tu phyin pa'i lam dang thun mong du gyur pa snang ba gsum sems bskyed kyi mtha' brten pa/ sngags lam la lta ba 'khor 'das dbyer med kyis
sems kyi gzhi rtsa bcad nas dbang bzhi'i lam gyi nyams khrid/ kye rdor yab bka'i rgyu lam yum bka'i dbang byin rlabs kyi rim pa rgyab brten lung dang bcas hor zla drug
pa'i tshes bcu'i bar la rdzogs par gnang ba'i tshe bdag med lha mo bco lnga'i sindhu ra'i byin rlabs la cung zad

dka' ba'i thugs dogs byung ba na rtsa brgyud kyi bla ma'i tshogs la gsol 'debs gnang ba'i sgo chung nag po zhig nas bdag chen rdo rje 'chang bla gos dang sa zhu gsol te rta
nag por chibs pa phebs nas gser gyi rdo rjer g.yu'i phras brgyan pa maNDal gyi steng du 'jog pa gnang byung bas mnal sad dus thugs dogs rnams lhag med du chod pa ni bsam
gyis mi khyab pa'i gnas yin cing nub cig kun mkhyen mkhyen brtse'i zhabs na bza' shin tu bzang ba phyag sil bon gong ma dkrol ba gnang ba na sgra cher sgrog pa ni zab chos
'di nyid kyi 'phrin las phyogs brgyar khyab pa'i brdar mngon/ 'khrid kyi snga phyi tshor/ tshar chen chos kyi rgyal po/ rig 'dzin mnga' ris pa chen po/ /thams cad mkhyen
pa mkhyen brtse'i dbang phyug /mkhan chen bslab gsum rgyal mtshan/ rin po che bsod nams chos 'phel dang lnga mnal lam gyi tshul du byung gsung pa don chos kyi 'khor lo
bskor bar bla ma rnams dgyes pa'i 'dzum zhal lhug par bstan nas legs so'i tshig gis dngos su gzengs bstod par gor ma chag /ye shes kyi mgon po gzigs snang la gsal bar shar
ba ni 'brog mir paN grub dbang po gha ya dha ras/ da khyod la ci dgos gsungs pa la gsung ngag rin po che 'di la da dung gdams pa'i 'phro 'dra yod na gnang bar zhu zhus
pas/ da 'phro ye med khyod la 'di 'dra dgos pa'i mtshan min kyang nga rang gi byed lugs yin gsungs nas gur gyi thang sku rgyab la bzhes/ 'phreng ba mgul la bcug /gtor ma
dbu thog tu bzung nas gdams pa'i lhag lus re'i dbu snying gnang ba dang chos kyi mjug

tu mgon rkyang gi rjes gnang sogs mdzad pa'i bla ma zhang ston yan chad kyi srung mar ma zad brtse chen snying po'i zhabs nas bzung bka' babs bzhi ldan du bzhugs pa'i chos
skyong gi gtso bo yin gshis bgegs rigs kyi tshogs rnams phye mar 'thag pa'i slad du cung zad tsam yang mi 'bral bar mngon/ 'jigs mdzad rdo rje'i rnal 'byor lhur bzhes pa'i
shugs kyis 'chi bdag ma he'i zhal can bka' bzhin sgrub par zhal gyis 'ches slad sku'i snang ba mngon sum du bstan pa ni/ rje tshar chen gyi gsung mgur las/ dpal ma he'i
zhal can gshin rje'i gshed/ /chos srung ba'i gtso bor gur zhal gnyis/ /de rim bzhin bsgrubs la bstan pa srungs/ /zhes pa'i don dang mtshungs par snang zhing / nyin gcig
mnal rib be ma zhig la rje nyid slob dpon chen po padma'i sku'i rnam par nyams khyad par can shar ba 'dis mtshon bla ma yi dam mkha' 'gro srung ma'i zhal gzigs dang gsung
gi snang ba stsal ba mtha' yas pa yod tshod du mchis na'ang thugs dkyel che bas bsnyel ba'i brdzur brten no/ /sa bya hor zla gsum pa'i tshes bcu dgur gtsang la chibs kha
bsgyur rgyu'i tho rengs gzhan gyis bsam sbyor ngan pa'i byad rbod la brten/ thog 'khyug 'byung bar nye ba'i glog 'brug sogs shin tu 'jigs pa'i sgra 'od gsal du byung ba'i
tshe rje nyid badzra bhai ra ba'i sku shin tu che zhing gzi byin dang ldan pa me dpung 'bar ba'i dbus na bzhugs pa'i rnam par gyur pa dang chabs cig par mi mthun pa'i phyogs
de dag 'phral du zhi ba'i mod la mnal sad do/ /gsang bdag 'a zha'i mthu stobs thor rlung gis/ /log 'dren sbyor ba'i chu 'dzin pha mthar bskrad/ /yang

srid mang por 'go ba'i lus ngan po/ /gzi brjid nyi ma 'bum gyi dpal rjes snyeg /lhun po phyer 'thag mthu chen dgon gsar pas/ /khyod rjes 'dzin par bskul tshig mchil pa yis/
/'bod grogs mgon po'i byin rlabs lcags kyi phye/ /'drin pa'i khab len rdo bar rkang pa 'jog /za hor sa spyod gos kyis brjid ldan yang / /ngur smrig dras drubs na bza' gcig
tu btsun/ /rigs sngags brtul zhugs grub pa'i gsang gos can/ /pad 'byung thog ma'i dgyes zhal zla ba tshes/ /a ti rdzogs chen yongs kyi yang snying bcud/ /rje btsun ye
shes rdo rjer dgongs pa'i gter/ /gsan tshe blo 'das chos sku'i rang zhal la/ /yengs pa'i kun rdzob bden pa bag la zha/ /bod 'bangs dga' spro'i dpal ster gnas kyi rtse/ /'chi
med bdud rtse'i bcud len sgrub pa'i zhing / /shel dkar brag ri rab brtsegs dpa' po dang / /ma tshogs sprin ltar 'du ba'i gnas der byon/ /bka' brgyad yongs 'dus rig 'dzin
bla ma yi/ /thugs rje snying zhugs rtags mtshan phyi ru shar/ /gang snang zhi khro rab 'byams rten brten pa/ /grub pa'i gzigs mo de la yun rings yengs/ /khrag 'thung
rnal 'byor ma dpal mnyam sbyor ba'i/ /dpyid thig bde chen gar gyis 'byams su klas/ /ma he'i zhal dang dbang drag dbu dgu pa/ /gtum rngams gad mos kun bzod ma 'di 'dar/ /thod
phu'i grub pa'i 'khor sgyur sprin 'dzin gyi/ /thugs la nyer gab slob bshad rnam par rgyal/ /dug lnga'i nad brgya 'joms pa'i sman gcig pus/ /shes ldan rnams kyi zug rngu
ma lus phyungs/ /

rang bstan 'chad nyan yid bzhin rgyal mtshan rtser/ /bkod la yongs 'dzin tshogs kyis legs so byin/ /mi'u thung rdo rje srin po'i zhal sgo las/ /lugs 'di srid mthar mi nub g.yar
dam bcas/ /rin chen 'byung gnas khrod du na kra bzhin/ /mkhas grub bye ba'i bsti gnas zha lu nas/ /zhing dkyil pha bong lta bur bstan 'dzin 'ga'/ /dbyung ba'i ngan spyod
de la mchi ma bku/ /'jam dpal ches cher khros pas 'byung po'i 'tshub/ /thal ba'i rdul du brlag la ya mtshan ci/ /shin tu zhi dul padma ka ra'i skus/ /brlang spyod bdud
sde ming gi lhag gyur mtshar/ /rim gyis rong brgyud khu lung du phebs nas zab bu lung du thegs pa'i sta gon gyi tshe sder ma tsam gyi rgya khyon gyi 'od lnga'i gur khang
nang du ayon rin po che sku chu zheng gab pa zhig dang nub gsum gyi bar rdo rje 'chang blo gsal rgya mtsho phebs te dgyes pa'i tshul shin tu gsal ba nyams dang mnal lam
ci rigs pa byung / 'o yug brgyud byon pa'i dus phyogs de'i yul lha gzhi bdag gter srung sogs dga' ba'i rnam 'gyur gyi bsu ba la 'ongs pa'i nyams ltas ngo mtshar ba'i ngang
nas gnas su phebs/ thugs rje chen po 'khor ba dong sprugs kyi sku 'dra rang byon la mthong snang mang du byung gsung pa spyan ras gzigs mngon sum du gzigs shing / des
sku mdog rigs lnga mtshon pa'i kha dog sna tshogs su shar ba 'dra/ zhal ras lha khang du bla ma bka' 'dus kyi sgrub pa zhag bdun gnang ba'i nub dang po la paNDi ta dmar
smug paN zhwa can phyag g.yas rdo rje g.yon ka pA la bdud rtsis gang ba bsnams pa zhig byung ba ni ayon bla mas byin gyis brlabs pa'i

rtags dang thams cad mkhyen pa sku dngos lta bus shA sa na'i sngags 'ur 'don gyi ngang nas rakSha'i phyag 'phreng bzung ste sdigs mdzub kyi stang ka mdzad pa ni nyin phyi ma'i
'tshub de bzlog thabs la dgongs par snang / zhag gnyis song ba'i tshe pha rol gyi bsam sbyor ngan pa'i byad rbod la brten thog 'khyug 'byung bar nye ba'i gnam ngo shin
tu 'jigs pa lha sngags ye shes kyi nus pas rim gyis je 'jom du song / bcom ldan 'das mgon po tshe dang ye shes dpag tu med pas byin gyis brlabs pa'i gzigs snang yang shar/
gter lung bcu gsum sogs gnas rnams thams cad 'jal ba dang bcas bzhugs zhag bco lnga song bar chu rlung gis mtshon pa'i sgra mtha' dag badzra gu ru'i 'dzab sgrar lhang
lhang sgrog pa gsan zhing gzugs snang kun zhi khro rab 'byams kyi lha tshogs su shar cing bde bar gshegs pa'i sku brnyan gyi zhal la me tog mang po shar ba sogs la spro
ba dang / gzigs snang khyad par can gyi bla ma dang gnas la dad gdung phan tshun 'gran bzhin pa'i ngang nas mkhas grub chen po khyung po du gu ba'i dben gnas zhong zhong
du phebs nas gnas rten rnams zhib par gzigs/ ye shes mgon po'i las mkhan gnod sbyin kSha tra pA la sku'i dbyigs dang cha lugs yongs grags la phyag g.yas kyis thod pa'i cang
te'u 'khrol ba'i sgra lhang lhang sgrog pa gsan pa 'di dpal shangs pa bka' brgyud kyi bstan pa rang tshugs thub pa'i 'bur dod ni rim gyis 'grib/ chos rgyun yang blos byas
rang bzo'i 'chal 'chol dang bklag lung dam dum gyis gzhan snang 'brid pa'i

dus 'dir rje 'di nyid kyis bstan pa rma med du bzung ba la mnyes sam snyam/ ri phug tu byon te phyogs 'dus kyi don gnyer can du ma la ye shes mkha' 'gro'i zhal lung mkhas grub
khyung po'i zab chos ne gu chos drug gi dbang byin rlabs 'khrid lung smin rgyas su gnang ba'i 'od gsal du kun mkhyen mkhyen brtse'i zhabs phebs nas dgyes pa'i rnam 'gyur
dang legs so stsal/ /pad gling drag po dmar chen gyi rtsa bsnyen gnang ba'i sgang tsam la lhongs kyi rnam pas sku stod shin tu mnyel bar 'phrod bsten sogs kyi thugs blo
tsab tsub gang yang ma mdzad par lta sgom gyi ngang nas bzlas brjod la 'grus par gnang bas phyi nang gsang gsum gyi bar gcod kyi tshogs rang sar dag ste sku khams shin
tu bde/ drag po dmar chen zhal gsum phyag drug pa gtso 'khor gyi zhal gzigs kyang gsal bar byung / dpal gtor zho ltar zhu ba ayon chos kyi rgyal pos dngos grub char bzhin
'bebs pa'i dge mtshan rnyed/ sku mtshams grol nas ngor zur chad bla ma mnga' ris par tshe dbang gnang ba'i dbang sgrub kyi skabs tshe chang khol te phyir lud pa'i byin
rlabs kyi mtshan ma che/ hor zla dgu pa'i nang du ljags bsnyen kha gso bdun gcig gi dus tshes bcu'i tho rengs rmang lam du dpal kye rdo rje zhal brgyad pa'i sku mi tshad
tsam dang drin chen ayon chen po gsal bar gzigs pa'i ngang la mnal sad/ khu lung nas dbon rin po che bsod nams rab brtan mjal bar phebs te zhag shas sku zhabs su bzhugs shing
thugs dgyes pa chen pos tshe dbang rkyen sel sogs gnang nas phyir thegs/ 'dar chos 'khor yang rtser gser gdung rin

po che 'jal bar phebs pa'i dbang 'khrid lung man ngag rgya cher gnang zhing rnam rgyal stag rtser sde pa yum sras la 'dod chos mang du stsal/ nub cig 'od gsal la tshar chen
chos kyi rgyal po zhal khyim dang na bza' ji lta ba gzi brjid dang ldan pa'i zhabs gnyis rje nyid kyi dbu gtsug tu bzhag cing phyag gnyis kyis zhal 'gram skyor nas bka'
bsgo rgyas pa zhig gnang bar thugs gdung shugs mos gus drag pos gsol 'debs mdzad pa'i mus nas tshar chen rin po che 'di ayon rin po che dang dngos su mjal ba'i byin rlabs
nus mthu khyad par du 'phags pa yin snyam par tshar chen ayon rin po cher lam gyis song ba'i thugs ka'i thad du thugs yid rtse gcig tu bstad de rnam pa ayon las ngo bo rin
po che tshar pa rang yin snyam pa'i ngang nas mnal sad dus kyang zhabs dbu gtsug tu bzhag pa'i drod de ga tsha chil le bar dngos su byung zhing thugs sems bde 'bol le
bar gyur/ yang mnal lam zhig la sngags 'chang chen po bsod nams chos 'phel dang rje nyid kyi thugs sbyar ba lta bus bka' bsgo zhing byin gyis brlabs pa'i ngang sad pa'i thugs
bde ba'i tshad cig byung / de nas mi ring bar tshar chen rdo rje 'chang gi yab gzhis rmu gshong dge ba'i tshal gyi mgon khang du tshar chen gyi phyag nas ma'i gnod sbyin
beg rtse'i sku mjal/ snyan dar dmod nas gtor bsngo 'phrin bcol rgyas par gnang ste phyir phebs gdong gdung mtshams la spyan gzigs kyi mda' dar mang po yod pa'i khrod
nas dar skud dmar po 'dom bcu tsam zhig phyi skas 'go'i bar brkyang ba'i gdan 'dren tshul mdzad

pa ni chos skyong 'di nyid la mnga' brnyes pas pad mtshor ngang pa ltar dam can rang bzhin gyis 'du bar bsam/ de nas mnyan yod bya rgod gshong du 'jam dbyangs dga' ba'i bshes
gnyen gyis spyan drangs snyan brgyud kyi chos du ma stsal/ 'od gsal du rdza thog 'og gi shod la 'gro rtsis byas par skor lam du bande chas bzang snum bag dang ldan pas
phyag bgyis byung ba'i ngag nas dngul chu na blo gsal rgya mtsho'i gter yod do zer bzhin pa'i ngang rjes 'brangs te jo bo'i sku mdun gyi thad du nga'i ming la gnod sbyin
rdo rje grags zhes 'dzum 'dzum ngo shes gang yang zhu ba zhig rmis gsung ba rje byams phrug par snyan brgyud kyi chos skor rnams gnang dgos pa dang rgyal chen rnam thos
sras dgyes pa'i mtshan ma yin nam snyam/ 'jam dbyangs dga' ba'i bshes gnyen la snga phyir snyan brgyud kyi chos bka' gnang ba'i chos skyong che chung gi skor mdzad skabs
man ngag shin tu zab pa rnams mi gnang ba'i rtsis kyis zur du bton nas bla bre'i steng du 'jog pa gnang ba thag pa chad nas phyag dpe rnams byams phrug pa'i sku pang du babs
pa ni chos skyong gis chos dngos su gtad pa lta bu'i dpon slob gnyis ka'i che bar mngon/ bo dong du thegs pa'i dpal ldan dmag zor mar bkang gso mchod bstod rgyas par
mdzad/ gzims dpon padma'i khang g.yabs su bzhugs pa'i nub dpal rdo rje 'jigs byed kyi dkyil 'khor yongs rdzogs kyi sku gsal ba/ sa skya pa chen po'i sku las 'od sngon po
'phro ba'i nang du dgyes mdzad rdo rje lha dgu'i rten brten pa gsal bar gzigs/ 'di skabs yum bsnyung yun ring ba'i dbang bskur byin

rlabs/ sman dpyad/ sku rim gang rgyas mdzad kyang sku tshes ma zin par dgongs rdzogs rgya cher gnang zhing bdun tshigs shig la thugs rje chen po'i dbang rgyas par mdzad pa'i
nub mnal lam du sku gdung steng gi nam mkhar thams cad mkhyen pa mkhyen brtse'i dbang phyug gi sku dbyibs sngar ji lta ba la paN zhwa bzhes pa zhig gsal bar byung ba rjes
su 'dzin pa'i brda yin nam snyam/ zhugs 'bul grub nas zhag kha shas song ba na kun mkhyen mkhyen brtse khyel bzhugs mdzad nas zhabs pus g.yas pa'i steng na maNDal bsnams
te 'bul tshul gyi/ sa gzhi spos kyis byugs shing me tog bkram nas/ /'gro kun rnam dag zhing du skye bar shog /ces gsung pa'i sku'i 'khris na yum de zhal khyim dmar cham
me ba la dbu skra sil bu sku rked yan chad khebs pa'i mthar de 'dra ba ngo mi shes pa 'dra dang bcas rje nyid la skor ba byed pa drin lan yin rgyu bar byung ba yum ku lu
ta'i zhing du mkha' 'gror gyur pa'i ltas su mkhyen/ 'di dus bkra shis rtse'i sde pa chos rje grongs pa'i yar 'dren la phebs dgos tshul gyi gdan 'dren byung bar yum sku
khams bde zhan gyi dbye ba ma phyed par dgongs khrol dgos tshul gnang bar sde pas gal srid mi phebs pa 'dug na ayon mtsho mo lta bu gzhan zhig gdan drongs zhes mngags tshod
nas bsam sdings sprul sku byon pa mchod yon 'brel zab kyis grub mtha' 'gyur ba'i 'go tshugs/ lcags khyi lo dpon rin po che bsod nams rab brtan zha lur dge tshul sgrub
par phebs pa'i snga nub lha chen rtsis kyi mgon po'i las mkhan srog gi bdag po gos dkar gyi tse bar dang de steng du khrab gsol

ba lag na dri ngad bzang po'i spos kyi chun po dar skud kyis bsdam pa spos skor byed pa'i tshul gyis 'ongs pa rjes su gsung bgros kyi lhongs la rmi ltas de bzhin byung ba la
dpags na khyed tshul khrims 'go thon pa'i btsun pa rnam dag zhig 'ong ba'i ltas su 'dug stsal/ gza' skar 'phrod sbyor dge ba'i tshe rab tu byung ba'i mtshan mgon po bsod
nams mchog ldan bstan pa'i rgyal mtshan dpal bzang por gsol ba gnang ste tshigs snga ma dge tshul gyi bar bsgrubs nas shAkya'i sras su mdzad/ nyer mkho'i dbang lung thor
bu stsal/ khu dbon lhan cig par gdan sa chen po dpal ldan sa skya mjal bar skor tsam phebs/ ri phug tu stan chags/ bkra shis rtse nas sde dgon tshang mas phebs dgos tshul
gyi spyan 'dren yang yang byung bar brten dbon rin po che zhabs phyir khrid de yar klungs phyogs su phebs/ lo 'phros kyi ring 'chad nyan byin rlabs sogs skya ser so so'i
blo dang 'tsham pa'i re ba bkang ngo / /tshar chen bla mas 'bral med rjes su bzung / /zab lung gter srung gzhi bdag bsu bar 'ongs/ /bka' 'dus bsgrubs tshe gu rus dngos
byin brlabs/ /'jam mgon mkhyen brtse'i nus pas bgegs dpung bzlog /gzugs rnams lha dang sgrar grag sngags kyi gdangs/ /bzang ngan gang shar bde stong chos sku'i dbyings/
/snang brnyan bzhin ras la chags chu skyes kyi/ /'dab ma'i mig zur 'dzum pas rgod do snyam/ /glags lta dam sri'i gzugs phung 'dam lta bu/ /khrag 'thung padma'i stang stabs
'gros kyis brdzis/ /tshe chu khol ba'i gzegs ma phyogs brgyar 'phro/ /dbyer

med rtsa gsum ma 'dres so sor gzigs/ /pha rgod bla ma'i gdan sar chos 'khor bskor/ /se dkar sa spyad gtsug gis zhabs pad bteg /tshar chen yab sras sku yi dag snang du/ /byin
rlabs mngon sum bde drod ches cher 'bar/ /blo 'das gdod ma'i mgon po tshar pa rje/ /blo gsal rgya mtsho'i ded dpon 'khrungs gnas der/ /blo stobs nus pa'i dbang phyug gnod
sbyin ches/ /blo chen gtsug rgyan khyod la 'dud phyir 'brangs/ /mnyan yod bya gshongs lung bstan ngo mtshar rnyed/ /lha mchog 'dod khams dbang mo dgyes zhal 'dzum/ /brtse
chen thugs rje'i dngas mtshor kye rdo rje/ /'jam dpal dus dgra'i snang brnyan ci yang shar/ /mkha' mnyam 'gro kun mar shes kyis drangs pa'i/ /byang chub sems chus thugs
rgyud rab gsher yang / /yum la mched brtson sri zhus yid can 'gro/ /mi gtong dam bcar nges rnyed 'dren pa bzhin/ /ye shes sgyu 'phrul lus phra mi mo'i gzugs/ /bsgyur ba
gzhan ngor bla mas lam ston gyi/ /zol las ku lu ta zhing mkha' 'gro ma'i/ /tshogs kyi slob dpon mdzad la rings sam snyam/ /rang gzhan phyogs su lhungs pa'i kun rtog rnams/
/rang sems 'khor 'das dbyer med klong grol yang / /rang lugs bstan pa'i srog rtsa rab 'dzin pa'i/ /rang rigs shAkya'i sras su legs par bskrun/ /chu byi shar nas dbus
gtsang gi sde dpon phal cher mdun ma gcig tu dril te gtsang skur gnyis kyi thog tu ngan gra bsgrigs par grags shing la la gtsang sde srid phun tshogs rnam rgyal gyis rtse
chen grang chen par de 'dra rtsoms

shig par ngan bslabs mdzad pa'i 'phung bshig sbyor ngan yin 'dra zer ba gang ltar na'ang sne'u sdong rtse nas dbu mdzad lha bya yar rgyab 'phyong rgyas 'bog mdong sogs sde
dpon rags bsdus thugs rtse gcig pa'i bde gzar langs par bkra shis rtse ba dpon g.yog yar stod kyi dmag phyi 'brangs zin rjes sde pa dngos grub rdo rje glo bur du nga dge
slong rgan po lcags kyi chos gos gyon pa yin zhes rjod nas chas te mar lam chos sder byon pa rdo rje 'chang gis sku na dang sku rten gang sa nas 'byon pa mi 'gab gal te phebs
na gsol go ma mchod gsungs par dngos lan med pa'i rdo rje phag mo mkhyen zhes g.yas chung gi rnam pa mdzad/ dmag rta bzang shos rnams song zin pa'i gsar ma shin tu rgan
pa zhig la rta go sprad sde pa rang gsol go bzabs sprod dang bcas chos sde'i 'gag tu rta la chibs pa dang lhan tu bla ma lkugs pa dmag la 'gro bar go cha ma gyon zhes
chig lab dang bcas byon par smon mkhar ri zur du g.yul bub skabs go cha med na bros pas thar rgyur rtas go cha ma theg pa'i yur por 'gyel thog rgya ri ba'i dmag gis ded
nas dbu shor ba ni bar der grub mtha' bo dong par 'gyur nas 'phyos mdar dgon pa btab pa sogs la brten rig 'dzin yongs 'dus kyi spyi lung gsang ba'i gal mdo las/ glang ri'i
mdun ngos gdug pa'i ri gsum la: lcags lha rigs gsum bzheng zhing mnan gzir 'bad: chos kyi gra 'byung dam tshig ma gtsang na: pho bdud thugs 'khrugs nyer gcig gri ru 'chi:
zhes bkra shis chos sde'i rgyab ri la sbal sdig sogs srog chags ma rungs pa'i dbyibs can gyi

ri spog gsum yod 'dug pa dang po bdud kyi gtso bo legs ldan gur gyi mgon po yin pas mgon po'i bka' chad byung bar gleng / gtsang dpung yang g.yas ru byang phyogs kyi bde gzar
rtsa ba ma chod pas 'gor gzhi che zhing drung pa rgyal tshab pas bshol ba ma gtogs yar stod sde pa khri bas lhun po sgang bsgyur nas dag por 'bros rtsis mdzad pa sogs
sku rab pa phyogs gtogs dmigs pa med pa'i dbyings su rgyas 'debs par nye ba'i grul drag pa'i skabs sde pa ma chen grongs pa tsam las bkra shis rtse'i sde dgon dbyings la
'pho 'gyur sogs nyes skyon cher mi 'byung ba dam pa 'di'i gzi byin dang thugs rje kho na'o/ /lo snga rting tshor 'brum nag mched drags pa'i khyab bdag sman lung pa blo mchog
rdo rje sku 'brum ma thar bar rje 'di nyid kyis srung ba dang byin rlabs gnang zhing o lo rang skyon mi yong zhes zhal gyis bzhes/ de rjes tsher ma can gyi nad kha yar
byung ba yang thugs 'dzem cher ma thub cing / lhag par me byi lo shel brag tu 'brum yol mdzad dus sre'u sdong rtse nas lo gsar 'phros gtam la 'phral du gdan 'dren gyi sku
dbang bed spyod lta bu byung skabs phebs lam du thor bas shi ba'i phung po dang 'dzom pas thugs ya nga ba byung bar phyis su kho bo tsher ma can gyi nad ma 'gos pa'i ngang
du song ba bla ma dam pa de nyid kyi byin rlabs zhugs pa'i bka' drin yin yang yang gsung / chos kyi rgyal po dpal bkra shis stobs rgyal gyi thugs sras rig 'dzin ngag
gi dbang po zhes sna nam rdo rje bdud 'joms kyi sprul pa'i zlos gar de nyid rgyal khams phyogs med kyi gdul bya'i re ba

skong ba'i bar khams stod smad dang rgya yul phyogs su chibs kyi kha lo bskyod pa'i phebs zhor du bkra shis chos sder spyan drangs pa dpon slob thugs yid gcig 'dres su gyur/
drag po dbu dgu ye shes 'od mchog gi dbang lung sogs zab chos kha yar 'bul ba gnang zhing tshur yang chos kyi 'brel ba ci rigs gsan/ chu glang bkra shis rtse'i rdzong du
bzhugs skabs rje nyid rdo rje nag po gur gyi mgon po'i sku shin tu che ba gzi byin can du gyur pa bdud sde'i g.yul las rgyal ba'i mtshan mar mngon/ bkra shis chos sder
bzhugs skabs shig zhabs drung nam mkha' sngar gyi sku'i cha lugs ji lta ba/ ye shes DA kI ni gu ma smug nag /su kha siddha g.yu'i mdog can/ khro bo stobs po che rnams kyi
sku'i rnam 'gyur gsal bar bstan te byin gyis brlabs shing bar chad bsrung ba/ tshar chen chos kyi rgyal po/ kun mkhyen mkhyen brtse'i dbang phyug /mkhan chen bslab gsum
rgyal mtshan/ pha rgod sngags 'chang bsod nams chos 'phel bzhi sku gzi brjid phun sum tshogs pa dgyes pa'i zhal 'dzum bag dang bcas te mnal lam du byung tshul gyi bsnyel
tho zur tsam 'dug pa des don la mngon sum du lha dang bla ma 'di dag gzigs shing chos bshad lung bstan dbugs dbyung sogs rgya che ba zhig yod 'dra yang rgyu mtshan zhib tu
ma rtogs pas rang bzo'i rdzun tshig gi mdzes rgyan 'dri bar ma spobs/ shing stag lor lha brag gter byon gyi lcags sdong ma'i tshe sgrub zhag nyer gcig gnang ba'i dus 'od
gsal du tshe dpag med sprul sku'i cha lugs gzhung nas bshad pa ji lta ba'i rnam par gyur pa lan gnyis kyi bar du byung ba ni gar

dbang 'chi med grub pas lcags kyi srog brtsa'i dngos grub rtsal nas byin gyis brlabs par gdon mi za/ chos sde'i mgon khang gi gtor 'khris na gnod sbyin chen po beg tse pho
rkyang gi rnam par mda' gang tsam pa'i sku tshad gtum rngam brjid bag dang ldan pa shin tu gsal ba gzigs pa ni sa lugs byings la chos skyong 'di nyid grags chung yang bla
ma gnyan lo tsA ba thugs gtsigs che zhing mgon po zhal gyi las mkhan dmar nag gnyis kyi dmar po yin pas rdo rje 'chang tshar pa chos rje nas bzung lugs 'di'i chos srung
gi gtso bo zhig tu mdzad gshis dpon slob sde dang bcas pa mtha' dag g.yel med du bsrung bar dmar zlum gyi spyan nyi zla ltar 'khyil ba'i brdar mngon/ lo sngun ma'i bde gzar
rgyun rings par brten bsgrigs kun spyod rnams bag yangs pa grwa pa kha shas 'chal pa'i skyon byung ba bslab pa bskyar zhing dge 'dun gyi khrims su bca' ba legs par bsdams
pa'i nub mnal lam du nang mdo sbug byas pa'i spro sa der tshar chen chos kyi rgyal po bzhugs pa'i sku mdun du shing gzhong chen po rtsam pa'i phung pos gang ba zhig bzhag
'dug pa'i drung du byon pa na rdo ring rin po che'i don yin nam gsung ba mnal sad nas thugs bsam gnang tshe bdag 'di phyogs su sdod 'dod med kyang chos sde 'di'i 'dzin
skyong spel gsum gang nus su bgyis pa dang nye lam dge 'dun rnams khrims la bkod pa sogs don du gnyer ba 'di bla ma yab sras kyi bstan pa kha'u pa'i ring lugs su grags
pa 'di la bsams pa yin pas gsung de'ang don de'i thog tu 'bebs par 'dug snyam pa dga' spro dang mos gus tshad

med pa byung tshul mchis/ dbus gtsang sa khad 'gyangs pa dang sku na smin pa nas phebs 'grul rtag po ma thub par brten dmar ser zhes pa me sbrul hor zla gnyis pa'i tshes bco
lnga gza' skar 'phrod sbyor dge ba'i dus dga' ldan yid dga' chos 'dzin du dam pa tog dkar pos rang gi cod pan ma pham pa'i dbur bcings te rgyal tshab tu bskos pa ltar chos
dang rigs kyi rgyal ba'i sras dbon rin po che mgon po bsod nams mchog ldan rje rdo rje 'chang rang gi chos kyi khrir mnga' gsol nas yon mchod skya ser mtha' dag gis legs
'bul dang bcas phun sum tshogs pa'i dga' ston rgya cher mdzad de rje bla ma gtsang phyogs su chibs kha bsgyur ba'i ri phug tu phebs/ dbyar khyab bdag zha lu pa chen po'i
thog drangs pa'i kha shas la bde chen ral gcig gi rdzogs rim sems nyid ngal gso'i 'khrid sogs chos bka' kha yar/ de rjes glang phu chos rje 'jam dbyangs chos skyong dbang
phyug gis gsol ba btab pa la brten nas zha lu pa chen po sogs chabs cig par gur gyi srung 'khor brag rdzong ma phyi nang gsang gsum gyi 'khrid/ rnam sras kyi rjes gnang
skor/ /lung kha shas gnang / de mus ngor nas mkhan chen sgrub khang pa mkhas grub dpal ldan don grub phebs par gdugs dkar zhe gnyis ma'i dbang / gur mgon gsang 'khrid
sogs stsal/ ston sde pa glang phu nas kyis gzhis kar spyan drangs te byang gter thugs rje chen po 'gro ba kun sgrol gyi sgo nas mdang ston chos skyong bsod nams kyi phyag
bzhes bzhin skye bdun ril bu'i sgrub pa mdzad pas dril bu dgu tsam 'phel/ zhal ngo tshor brag rdzong

phyi nang gsang gsum gyi 'khrid/ phyag chen lhan skyes/ bla ma rin po che skal bzang par gsan pa ngo sprod rgyas pa/ 'jam dbyangs mkhyen brtse'i dbang phyug gi rnam thar mgur
'bum sogs dbang lung mang du stsal/ dus der khyab bdag zha lu pa chen pos tshe rabs thams cad du rjes su 'dzin dgos tshul zhu ba gnang bar gsol 'debs dang bcas pa'i bka'
bzhes gnang / shangs brgya tsho bas gdan drangs dpyal phur gyi dbang sogs gsung chos rgya cher stsal/ sa rta lo ri phug tu phebs nas sku mtshams dang grol ba'i skabs mkhan
chen sgrub khang pa dang khyab bdag zha lu pa sogs kha shas la dus 'khor sdom chen gyi dbang / gur gyi rjes gnang mang dag dang be'u bum rnams kyi lung rags rim/ mkhan
chen zha lu par rwa lugs 'jigs byed bcu gsum ma/ 'od zer dri med/ gtsug tor dri med/ phyag rdor 'gro bzang sogs dbang byin rlabs rjes gnang lung sogs mang du gnang / de
skabs rje zha lu pas bdag 'khrul zhig tshul khrims rgyal mtshan gyi dus phyag phyir e yod zhus pas yod gsung / rgyal yum gyi dus yod dam zhus pas med phebs/ mkhan chen
zha lu pas rdo rje brag rdzong ma'i ljags bsnyen zla gcig gnang skabs zhal 'don gnang rgyu'i sku bstod gsol 'debs shig dgos zhes zhu ba gnang ba'i bka' rtsom gyi kha byang
du ri phug dbu mdzad chen mo'i thugs dam zhes pa'i phyag bris stsal ba/ de dus btsun chung de la ri phug gi bla ma yong bsam pa rang gzhan su la yang med mod/ thugs mngon
par mkhyen pa mchis zhes yang yang gsung / sa lug brag

rdzong ma'i bsnyen mtshams zla ba bdun gyi bar mdzad pa thengs nas/ rje rdo rje 'chang ston rgyab lcags stod du dbang bzhi grol nas zha lur phebs 'phral do nub tshogs 'khor
gyis gsungs / zhugs me btang tshogs la rol skabs 'o me des lhab lhab byas pa dang dran byung mdang thams cad mkhyen pa phebs byung ba de ring khyed 'byon pa la lta ba 'dug
gsung pa rje mkhyen brtse'i ring lugs spel ba la rnam par sprul pa'i dbugs dbyung du gda'/ lcags sprel yar klungs nas khyab bdag mgon po bsod nams mchog ldan rdo rje 'chang
gi sku gzhogs su skor tsam byon pa'i phebs lam du bzhugs skabs rdo rje 'chang gi mtshan lam du rmo mo tshe dbang gis dbon rin po che'i yin zer ba'i zhu yig dar sngon
po'i rten dang bcas pa phul nas khong 'byon gyin yod zhus pa drung du 'byor bar kha sang rmi lam zhig byung ba khyed glo bur du 'byon par lta bas ya mtshan gsung / nub
cig 'od gsal du paNDi ta'i zhu yig yin zer ba phyag tu byung ba ci yin nam dgongs par sang nyin mkhan rin po che ngag dbang chos grags kyi zhu yig 'byor zhing / nub phyi
ma'i mtshan lam du mi zhig na re mkhan ngag chos pa 'di khro phu lo tsA ba byams pa'i dpal gyi skye ba yin tshul byung ba bla ma de nyid shes bya rig pa'i gnas lnga la mkhas
pa'i rnam dpyod la dpags na sngon gyi lo paN zhig gi bag chags kyi mthu brtas par gdon mi za snyam/ zhabs drung dbon rin po che sogs la zla ba gsum gyi bar mgon po'i
gsang 'khrid smin rgyas kyis gtsos bka' chos mang du stsal/ zhal gdams zhig zhu ba gnang bar/ rang nyid mgon por byed na gnas lugs sgom/ /mgon po 'bral

med 'dod na gsang rten sgom/ /dus kun skyed rdzogs zung 'jug 'bral med sgom/ /sgom gsum ldan pa'i gdams pa dbon la 'bul/ /zhes sku rtsed kyi tshul du mdzad/ nyin gcig nam mkha'
la gzigs par khyab bdag zha lu pas ci 'dug zhus pas thams cad mkhyen pa bu ston rin po che phyag sdigs mdzub dang bcas phyogs bcur bsrung ba mdzad 'dug gsung bar bar
skabs kyi zha lu'i bstan pa'i gegs byed rnams bsal nas nyams gsos sogs 'phel rgyas yong ba dang lcags lug bstan pa'i byur chags kyi zal mo brag sku skyer mkhan po'i sta
gon gyi bdud las bzlog pa'i lung bstan du snang / rje rdo rje 'chang gis mkhan chen klu sgrub chos kyi rgyal mtshan dang / dbon bka' 'gyur ba/ mkhan chen zha lu pa sogs la
gsang sngags gsar rnying gi chos bka' shin tu 'phel ba gnang mur/ gtsang sde srid nas snar thang / pa rnam bsam sdings/ thar pa sogs chos sde mang por nyams gsos mdzad
pa'i tshe zha lur yang de dang phyogs mtshungs su byung zhing 'jam dbyangs bsod nams dbang po gshegs pa'i mkhan po med pa dang 'grig pas rdo rje 'chang la mkhan po'i snyan
gsan phul ba bzhin gza' tshes legs par thams cad mkhyen pa bu ston rin po che'i bzhugs khri'i steng nas skar 'dzin du btsun gsar 'ga' zhig la dge tshul gyi sdom pa gnang
ba thog tu khel na thams cad mkhyen pa bu ston yab sras kyi rjes su tshar chen dang thams cad mkhyen pa mkhyen brtse gnyis las bka' drin che ba ma byung ba'i rgyun dang
bcas bstan par phan pa 'ong nges na'ang / zha lu'i gros pa mang

dag gis rtse gdong zhabs drung gis gtsos pa'i sa skya pa'i rigs mi dgos pa zhus pa dang / bde rgyas nas sogs kyis khong dpon slob kyis mkhan po mdzad na chos phyogs nas phan
thogs rung gnas gsar ba dus phyis klung rgyug po mi 'dug pas 'jig rten nas mi zin zhus pas sde srid thugs 'gyur te zha lu sku zhang la sko bzhag mdzad pa legs bshad rin
po cher/ blo chung zhig gis phan btags pa/ nam zhig gnod pa chen por 'gyur gyi don du song / gzhis rkyang mgron rkyang gi rnam par sde srid nas lcags mo bya lo hor zla drug
pa'i dus tshes dge bar ri phug dbu mdzad du bskyar bsko mdzad/ zhabs drung dbon rin po ches thog drangs pa kha shas la bka' brgyad gsang ba yongs rdzogs kyi sgrub chen
dang 'brel ba'i dbang gnang / de rjes rje bka' 'gyur ba yar klungs su phebs/ lugs 'di la kye rdo rje'i sgo nas bdud rtsi ril bu sgrub par bla ma sngon mas rjes ma la sgrubs
shig pa'i gnang ba stsal ba zhig dgos pa la rjes su de 'dra'i par bkab ma byung zhes lugs srol dar ba mi 'dug rung / padma yang gsang khros pa'i sgo nas sgrub pa gnang
bar ril bu mang du 'phel ba sogs byin rlabs kyi tshan kha che/ chu byi khyab bdag bka' 'gyur bas bsnyen rdzogs kyi bslab ston zhu bar sku zhabs su phebs/ zha lur bzhugs
mur rje rdo rje 'chang sngags 'chang dgon pa sgyi lung pas gdan drangs/ thugs rje chen po nyon mongs rang grol gyi sgo nas skye bdun ril sgrub gnang bas 'phel kha che ba
mi dge bcu dang mtshams med lngar sbyod pa sogs kyi ltor song yang ngan song gi gnas las thar zhing

myur du bla na med pa'i byang chub thob pa'i myong grol skye ba bdun pa'i dam rdzas kyis 'gro ba mtha' dag gi don rgya cher mdzad cing yang 'ug gnyis kyis gtsos pa'i gzhis
rtse skor gyi sngags pa/ sgyi lung yab sras kyis dbus pa'i zha lu tshong 'dus kyi sngags pa/ rje dbon bka' 'gyur ba dang khyab bdag zha lu pa sogs don gnyer can mang por
bka' brgyad bde 'dus kyi sgrub dbang gnang / ngor du tshigs phyi ma gsan te/ zha lur drung du phebs rdo rje 'chang sde pa khri khang pa'i dbon sa gdon drag shul can gyis
gtses te mi 'tsho bar thug pa sman pa dang sngags pa nus pa can gyis bor zhing / sman pas da dung bla ma byin rlabs can 'dra gdan 'dren thub na bde ba'ang srid/ ces gleng
ba ltar rje 'di nyid spyan drangs/ rta mgrin skyer sgang lugs kyi byin rlabs gnang ba'i mod la nad las grol bas phyogs lhung drag po'i gdon gyis zin pa rnams kyang ya mtshan
du 'dzin to/ rin lding gi slob dpon du mkhan chen zha lu pa 'byon gdong gdan bzos gnang byin bkra shis phyag nas rgyas par gnang ba'i gsham du/ bltas pa tsam gyis khams
gsum dbang du sdud/ /ces sogs gsungs nas mjug tu rnying ma zhig byung song ngo ang gsung / rin lding nas rje zha lu pas mjal bar phebs par rig 'dzin chen po'i bka' 'dus
dang drag po dbu dgu'i dbang gnang / ngor nas rin po che sgrub khang nas mjal bar phebs te bka' chos dang gsung gleng 'phel bar byung / pha rgod rdo rje 'chang dgon gsar
pa'i dgongs bstad kyi phebs sgo ltar gtsang sde srid kyi bka' shog /sde pa 'dar

pa yon mchod kyi snyan 'bul dang bstun chu phag mgo zla ba'i dus tshes dge bar bstan pa'i bdag po tshar pa chos rje yab sras kyi gdan sa 'dar stod chos 'khor yang rtse'i seng
khrir phebs nas phyogs de'i skye rgu kun la 'khor lo rnam pa gsum gyi sgo dang po phye/ dbus gtsang sa khad 'gyangs pa'i gshis mkhan rin po che gzhon nu blo gros kyi pur
sbyangs la sku dngos phebs ma thub par zhabs drung dbon rin po che rdzong bda' gnang / dus shig zhal dkar gyi gsol ja bo bas phyag tshig nas sar lhung ba dkar 'khyil 'khyil
'khor ba las gas chag ye ma byung ba phyis su'ang yod par snang / 'dar bkra shis sdings zhes pa'i sngags pa yon tan can du byed pa zhig la sde pa bsam grub pa'i g.yog
gis gnod pa cher byas par brten sngags pa 'chi khar log pa'i smon lam mtshams sbyor gyis 'byung po chen por skyes te lo gsum gyi bar ser bas lo mi skye ba'i chos can du
byas pa yul mi rnams dbul 'phongs dang 'jigs skrag phan tshun du 'gran par thabs ma rnyed pa'i tshe rje 'di nyid kyis byang bu bzhu ba gnang bas sngags pa 'khor ba mtha'
can du gyur cing lung pa'i mi rnams bde skyid la bkod/ kong po dung mtsho rgyal mtshan gyi gnyer pa dang bla brang pa'i rta rdzi thugs 'phrad byung ba gnyer pa rkyen lam
du song bas tshong pa rnams kyis gzims khang nang du 'tshangs pa sogs thugs bsun cher bzos/ stong la spu gnag mang po gnang yang dgon par mtshon rtse bstad pa sogs la brten
mar lam phyugs nad kyis shi/ dre'u la'ang drel nad kyis god kha che bar 'dre mthong ba zhig gis grang mo che nas yin zer ba'i lcags kyi a tsa ra gnyis tshong dpon

dang 'grogs nas 'dug labs par dogs pa skyes te gsang thabs kyis 'dar dang bkra shis rtser mang ja bskol 'dug rung skor thengs de ga'i yar lam nga la grang mo che nas 'bod mi
byung zer ba sogs rig pa ma zin pa'i 'chal 'chol sna tshogs pa smra bzhin pa'i ngang la 'das pa'i skad cha gsan pas thugs snying rje chen po'i sgo nas skyabs 'jug gnang
/ thengs shig mnal lam du bla ma rin po che bsod nams chos 'phel phebs nas 'dar ba'i sde pa 'di tsho la skyabs 'og byed mkhan mi 'dug pas khyed kyis mdzad dgos gsung ba
zhig byung ba ltar ched du gnyer pa'i srung ba rdo rje'i ra gur du chud pa gnang / de'i rgyu mtshan yang sngar bdag po sngags 'chang chen pos tshar chen la nged rang gnyis
mthu 'gran gsungs par kho bo rmi lam tsam du'ang sa skya par mthu mi byed zhus kyang ma gsan par des na 'dar gdong gnyis la thug pas nged kyis gdong dga' bar las sbyor
byed/ de nas srung 'khor mdzod/ 'dar la yang de dang dbyibs mtshungs tshul gyi zhal khyad spar pas tshar chen chos kyi rgyal pos dgun 'khyags pa chom chom la gdong dga' bar
thog dbab pa dang rin po che dgon gsar pa'i zhal chems su gdong dga' ba'i mi rtsa ma chod bar du kho bo'i pur de phyogs su kha bstad la zhog gsungs pa ltar gdan sa nas
kyang 'dar phyogs la gtor bskul 'dra gnang tshod nas nyer 'tshe byung dogs la dgongs par 'dug /skabs shig ku ru kulle'i rjes gnang stsal dus char cher babs shing tshogs
bdag gi tshe ja gtos can 'bul mi byung / shing pho

byi ba'i lo bkra shis rtse chos sde'i thugs brel rnams chod nas lam 'bras bla brgyud zhal thang la phyag nas zhu ba sogs dang bcas 'dar du phebs/ chu shel gyi dbang po nag
pas nya ba'i dus tshes dge bar chos kyi rgyal tshab dang rigs kyi dbon mkhas btsun rgya mtsho'i 'jug ngogs rje btsun dam pa mgon po bsod nams mchog ldan/ kha'u brag rdzong
pa'i bstan pa'i gsal byed chen po glang phu chos rje 'jam dbyangs chos skyong dbang phyug /skyid gshongs chos rje mkhan mang thos grags pa rnam rgyal gsum gyis thog drangs
snod ldan gyi slob ma nyer gsum la rje tshar chen gyi gsung mgur las/ gdams ngag mkha' 'gro yi snyan brgyud/ /gsung ngag yid bzhin gyi nor bu/ /nyams len phyogs re tsam
ma yin/ /bstan pa yongs rdzogs kyi nyams len/ /zhes pa'i don bzhin rje btsun rdo rje bdag med ma'i man ngag gi rdzings la brten shrI nA landa'i mkhan po dpal ldan chos
skyong sku bzhi ye shes lnga'i rin po che'i gling du bgrod pa'i rdo rje theg pa'i lam po che/ 'jig rten gyi mig gcig pu bla chen 'brog mi'i zab chos/ sa skya pa'i 'jam mgon
rim par byon pa'i snyan brgyud tshad ma bzhi ldan gyi nang nas kyang slob bu mchog la ston pa lam 'bras slob bshad kyi snang gsum la zla ba phyed gnyis/ de rjes sems
bskyed/ ljags bsnyen kha gso bdun gcig gi ring slob ma rnams kyi bsag sbyang / rgyu dbang gi dus phyogs 'dus dang bcas pa'i dbang cha mang po/ lta ba 'khor 'das dbyer med/
phyi dkyil dang lus dkyil gyi sems 'dzin/ dbang phyi ma gsum sogs so sor lam/ lta ba/ grub

mtha'/ 'da' kha ma/ sgyu lus/ 'od gsal/ rmi lam dang bcas pa'i nyams 'khrid dbang byin rlabs sogs cha tshang bar khyon bsdoms zla ba phyed brgyad la smin rgyas su gnang ba
ni tshar chen gyi gsung mgur du/ nyams len gdams pa'i gtso bo ni/ /rgyal yum bdag med mkha' 'gro la/ /paN grub dbang po bi rU pas/ /nos pa nas bzung da lta'i bar/ /rtsa ba'i
bla ma yan chod du/ /dbang bzhi'i chu bo ma nub pa'i/ /bla ma'i gsung ngag bdud rtsi'i rgyun/ /tshad ma bzhi ldan dbang bzhi'i lam/ /rdo rje theg pa'i snying po yin/
/zhes gsang sngags kyi yang snying tshad ma bzhi ldan gyi snyan brgyud legs par gdams/ rin lding nas zha lu pa chen po rin cen bsod nams mchog grub kyis rdo rje 'chang la
zhu yig tu lo 'di bzhugs kyi bka' bzhes blo bde ba zhig dgos zhu ba gnang ba'i tshe spyir bstan pa dang sgos khyed rang la bsams lo lnga sdod pa'i mnyam gzhag brtan po byed
ces pa'i zhu lan stsal lo/ /legs 'dod g.yo sgyus log pa'i lam 'khrid mgrin/ /legs ldan gri gug 'bar bas nyer gtubs kyang / /legs tshogs kun 'byung rdo rje 'dzin khyod
kyis/ /legs pa'i mdun rtse bde chen gnas su bskyal/ /pad 'byung khros pa'i mthar thug dbu dgu pa/ /pad 'byung bstan pa'i nyin byed byang pa rjes/ /pad 'byung zab gter bdag
po khyod nyid kyis/ /pad 'byung dgongs pa skong slad ched du gdams/ /rtsa gsum 'khor lo'i snang ba zad mi shes/ /gcig las du mar bsgyur ba'i sna tshogs 'phrul/ /tshur
mthong byis blo brid mod nges don du/ /chu dang rlabs 'phreng dbye ba gang gis

'byed/ /gar dbang 'chi med grub pas lcags srog rtsa/ /bdud rtsi'i 'od 'phro tshangs bug nas bcug tshe/ /lnga pa'i zhags pa 'phen pa'i dka' thub can/ /nyi ma'i bu de ngal ba'i
gnyid la g.yur/ /gnyen po'i rlabs kyis ma zin tha rengs rgyud/ /tshul ldan myu gu skems par mngon phyogs pa/ /rnam dag sdom pa'i char gyis gtan bde'i snye/ /smin de thugs
rje'i mkha' glang stug po'i drin/ /gsung rgyun 'dzin pa'i stong phrag sras mnga' yang / /rigs kyi thu bo mtshungs med bka' 'gyur pa/ /slob bshad mang bkur khri la rab
bkod pas/ /chos kyi 'khor los sgyur ba'i res su son/ /rgyud sde'i mnga' bdag dpal ldan don grub thugs/ /rnam dpyod lus phra'i mig dkyus ring pos phrogs/ /mkhan chen zha
lu pa dang glang phu rje/ /rang bstan gdams pa'i bang mdzod lde mig gtad/ /rgya chen gtsug lag kun la gzhan gyi dring / /ma ltos dbyod ldan ngag dbang chos kyi grags/ /khro
phu lo tsAr mkhyen nas legs bsngags pa/ /'dam khrod yid bzhin nor bu'i byi dor 'dra/ /shes byar srid kun yongs mkhyen bu ston rje'i/ /ri phug chos kyi pho brang nyams
dga' bar/ /bstan pa'i me ro slar yang gnyis pa zhig /gso ba'i legs ldan dpyid dus bzhin ras dngom/ /bde gshegs zhi khro 'dus pa'i dkyil 'khor cher/ /zur ston 'ug bya lung
sogs rig sngags 'chang / /mtha' klas smin pa dpal gyi mchims phu ru/ /rje 'bangs nyer lnga'i mdzad par co 'dri snyam/ /tshar chen bla ma'i gdan sa sa srungs steng / /rnam
dpyod spyan stong mnga' ba rab 'gying tshe/ /log rtog lha min mo yi

mngal lhungs dang / /lhan cig slob bshad bcud kyi dga' ston rgyas/ /rang rang las 'chir rloms pa'i gro sogs mdas/ /srog rtsa 'gags nus min kyang stes dbang gis/ /mig 'bras
bcar ba skyob phyir dgon gsar pas/ /gzhom med 'khor lor chug ces ched du gdams/ /mtho ris dbang chu slob bshad ral klung nas/ /rnam dpyod skal ldan shing rtas nyer drangs
kyang / /mkhas grub drang srong phal gyi phyir skyugs pa/ /shong snod zla ba'i ma ma gsar pa mtshar/ /rgyal tshab dbon rin po cher myug nas 'pho 'phyugs skabs rtse gdong
du bcol/ de nas ri phug tu drangs slar 'dar du gdan drangs pa'i lam 'bras brgyud pa'i kha skong / kha'u brag rdzong pa'i brgyud pa na rim gyi sku thang sogs bzhengs nas
lam 'bras lha khang bsgrig pa'i bslab ston stsal ba ltar legs par grub pa des lcags yos me shor byung skabs kyang ma tshig pa'i byin rlabs can du grags/ gzhan yang snga phyi
'di dag tu rje 'di nyid dang glang phu chos rjer zab chos mang du gnang ba ni tshar chen gyi gsung mgur du/ da kun spangs chos rje'i bu brgyud la/ /chos zab mo gdams
pa'i snyan grags yod/ /de thob 'dod kyi tshab tshub mang na yang / /thob nges kyi snod ldan re re tsam/ /zhes pa ltar rjes 'brangs kyi slob ma grangs mang na'ang gdams pa
yongs su rdzogs pa nyung bar mchis/ sa skya'i rje btsun gong ma rnams kyi snyan nas snyan zhal nas zhal du brgyud pa'i zab chos do ba ston tshul/ rgyal tsha lung mang po
dbon bcas/ dam pa kun dga' grags/ zhang ston khu dbon tsam ma

gtogs phal cher bdag chen rdo rje 'chang yan chad gdung brgyud rim par chig brgyud lta bu'i tshul du byon pa yin na'ang sa lo thams cad mkhyen pa dang sngags 'chang kun dga'
bsam grub sku mched kyi dus thor bu las ma gsan cing bdag chen kun rin pa dbus su phebs dus 'phan yul dpal ldan rtser rje btsun bod mkhar ba chen po dang mjal skabs nged
kyis bdag chen zhal snga nas las brgyud pa'i chos rnams rin po che tshar par zhu dgos rgyu yin kyang mi ngan gyis dkrugs nas ma byung da cha khyod kyis bsod nams dbang
po spun la 'phrod pa byed dgos pa'i gsung 'phros la gzhigs na sku tshe'i mjug la thugs 'gyod byi la shor ba'i skar khungs 'dra mo byung tshod du 'dug /'jam dbyangs bsod nams
dbang pos yar klungs bkra shis chos sder mkhan rin po che gzhon nu blo gros la mgon chen gyi phyi 'khrid nang 'khrid sogs kha yar gsan rung chos bka' mtha' dag ma rdzogs
pas dpal ldan sa skya pa'i lcags ri mi 'da' ba'i gser chos rnams sngar nang nas phyir mi 'da' ba la ding sang phyi nas nang la mi 'da' zhes gleng ba byung mod sngags
'chang bla ma sems dpa' chen po ngag dbang kun dga' bsod nams de nyid bar skabs kyi zhal ngo rnams dang mi 'dra bar bstan pa rin po che gces par 'dzin pa'i lhag bsam gyi
mthu phul du byung bar brten lo pa spyan snga rin po che kun dga' don grub la tshar lugs kyi chos skor rags rim tsam gsan na'ang cung zad thugs kha ma gang bas rje bla ma
'di nyid gdan 'dren pa'i bca' gzhi shar ba bdag po kun rin pa sku na phra dus tshar chen gyis chos 'brel

gsan cing / rje sa skya lo tsA'i sku yi dbon/ /thugs gcig tu 'dres pa sras kyi mchog /khong 'jam dbyangs gzhon nu dngos dang mjal/ /gsung bag phebs kyi bdud rtsi snying la
sim/ /chos zab lam gyi rnal 'byor bka' drin zhus/ /khong skyon bral gyi mdzad 'phrin mthong ba'i tshe/ /nged sa skya pa'i mdun ma grub 'dug snyam/ /zhes dpon slob lugs legs
yod par mngon du phyogs na'ang spyir bstan pa'i sku chags bdo ba dang 'phral rkyen 'dar gdong gnyis la brten sa skya nas tshar chen yab sras la dmag sogs bka' bkyon mang
du mdzad par 'di phyogs nas bla ma khyi dang khyi mjug mgo bo'i dpe ltar las sbyor sogs skyon du gyur pa ma gnang na yang rang shugs kyis sel chen po zhugs par yas mas
gnyis ka nas 'khon bcugs sbyong ba'i sel 'don mdzad de shing mo glang lo hor zla gsum pa'i nang du gdan sa chen po dpal ldan sa skyar gdan drangs pa'i tshe lha sa rdzong
gi thad tsam nas bla brang sgo sber ma phebs par dpal mgon stobs 'phrog dbang po bram ze'i gzugs can sku mdog dkar po sku bong thog tshad gsum tsam pa phyag g.yas rtse gsum
dang g.yon thod pa khrag bkang bsnams pa/ rin po che/ rus rgyan/ tshangs skud/ dar gyi ang rag can/ yum sring mo bzhi'i 'khor dang bcas zhabs gnyis gar stabs ling nger
bsu ba'i tshul mdzad pa gsal bar byung zhing dam pa 'di la mgon po 'go ba'i gzigs snang bdag chen khri rin po cher yang mang du byung bar mchis/ nyer lnga la sgo rum du
phebs dus nag po chen po sku gzi brjid shin tu che zhing zhal 'dzum

bag dang ldan pa'i dbu gtsug na rje btsun brtse ba chen po sku mdog mi sha kha na bza' bzhugs stangs sogs bris thang khungs btsun las byung ba ji lta ba zhig gsal bar gzigs/
zhabs drung bdag chen rin po cher/ gur mgon lha brgyad ma/ lha bcu gnyis ma/ 'khor rkyang dang zhal sgrub dus dang bcas pa'i rjes gnang / bram ze'i mngag gtad/ chos skyong
gnyis ka'i man ngag gi yig sna'i skor du ma'i lung dang phyag khrid/ dkar bdud/ dur khrod bdag po yab yum gyi man ngag skor sogs kyi lung / snyan brgyud ha la nag po'i
be'u bum ma bu'i skor rdzogs par phul bas dpon slob thugs yid gcig 'dres lta bur gyur pa'i rgyu mtshan/ bdag chen rin po ches gnang ba'i mgon po'i chos 'byung las/ sngon
chos rgyal 'phags pas dam pa kun dga' grags la chos skyong gi man ngag thun mong ma yin pa rnams gnang ba'i tshe 'di rnams nged kyi tsha bo rnams la 'phrod par gyis gsungs
pa bzhin dam pas kyang bla ma bdag nyid chen po kho na la gnang 'dug pa dang / dus phyis bdag chen rdo rje 'chang gis kyang rje rdo ring pa la de dang 'dra ba'i bka'
stsal phebs 'dug kyang bar skabs kyi zhal ngo phal cher la 'di skor gyi man ngag yongs rdzogs bzhugs pa zhig ma byung 'dug mod khyed rang skal ba dang ldan pa dang brtson
'grus 'dzom pas gur zhal gtso bor gyur pa'i sa skya pa'i bstan srung dbang po rnams kyi chos skor zab mo mtha' dag lus pa med par bum pa gang byo'i tshul du thob pa ni bla
ma gong ma rnams kyi thugs rje dang / mkha' 'gro chos skyong rnams kyis 'phrin las bsgrubs pa'i dge mtshan

las byung ba yin yang dag pas shin tu ngo mtshar zhing rjes su yi rang ba'i gnas so/ /zhes gzengs bstod pa'i gsung gi bdud rtsis kyang kho bo cag gi yid la dga' bde'i dpal
ci yang zhig thob par mdzad pa yin la/ zhes gsal bar gsungs pas shes nus/ gdan sa dngos gzhi dang kha'u bsam brling sogs kyi lha khang mgon khang rnams mjal bar snang ba'i
dus bstan pa rgyas pa'i smon lam dang rdo rje chos srung gi tshogs la bka' bsgo gnyer bcol rgyas par mdzad/ shing glang zhabs drung dbon rin po che bkra shis rtser rgyud
sde bzhi dang 'brel ba'i dkyil 'khor sgrub mchod nyer gnyis sogs 'dzugs pas mtshon dbus phyogs su bstan dang 'gro ba'i legs tshogs spel bar 'dar nas rdzong bda' gnang ba
bzhin 'khor lo gsum gyi mdzad pas gdul bya rnams smin grol gyi lam la bkod nas me yos lo mjug 'dar du phebs/ bka' chos sogs gsan/ sa sbrul lor rgyal tshab dam pa dbon rin
po che/ khyab bdag zha lu pa sogs la dpal dus kyi 'khor lo'i bdag po chen po'i bar gyi dbang rdzogs par gnang ba'i nub gzigs snang du byang gling 'jam pa'i dbyangs bkra
shis rgyal mtshan shin tu dgyes par mdzad pa ni rang nyid kyi rnam par sprul pa la chos bdag po'i tshul du 'phrod pas dang po'i sangs rgyas kyi smin grol srid mthar 'phel
ba la dgongs sam snyam/ khu dbon gnyis chabs cig par nub zangs mdzod dmar po nas byon pa'i 'jig rten dbang phyug 'gro ba kun sgrol gyi sgrub chen la brten nas 'gro don
las sbyor lnga pa'i skye bdun ril bu sgrub pa gnang ba'i tshe nyin

re bzhin nub phyogs nas 'ja' dkar ring po sgrub khang gi rtser zug pa dang / ched du spar ba'i spos dud kyi sgrun par mi nus pa'i dri bzang gis sgrub khang gi phyi nang gang
ba dang / grol nyin nam mkha'i mthongs kun 'ja' tshon sna lnga'i gur khyim rma bya'i mdongs kyi sgro gdugs ltar phub cing me tog gi char chen po lag pas zin pa lta bu babs/
ril bu 'phel che ba byung zhing lo phyi ma'ang gong bzhin sgrub chen gnang ba'i mtshan ltas dang dngos gzhi 'dra ba la bum pa'i steng na thugs rje chen po bzhugs pa
sgrub pa'i sgang la bum pa'i nang du thim song ba bud med rtsa sgo yangs pa zhig gis mthong ba ni mthong ba po de'ang las dag pa zhig ma gtogs tha mal pa yin tshod du mi
'dug cing ches cher snyigs pa'i sems can lhag par 'dul bar dka' ba rnams la gru 'dzin ri bo'i spo nas 'phags mchog 'jig rten dbang phyug shin tu dgyes brtses myong grol gyi
rdzas rnams brlab par byon pa gdon mi za'o/ /gtsang sde srid du bslab ston zhu ba gnang ba'i tshar chen chos kyi rgyal po'i gdan sa chos 'khor yang rtse'i khri thog tu
dbon rin po che nang bskos kyis mnga' gsol/ sku na cung zad smin na'ang zhabs drung dbon rin po che chos kyi bdag por dgongs te sngar ma song ba'i dbang byin rlabs/ rjes
gnang / rig gtad/ nyams khrid/ lung man ngag /phyag len dmar 'khrid sogs bre gsog phul gsog gi tshul gyis chos 'khor chad med du skor/ lcags stag gtsang sde srid nas zha
lu'i mkhan por phebs dgos pa'i bka' shog byung yang dgung lo mtho ba dang sku gcong sogs kyi stabs mi nus pa la tshig sbyangs kyi dgongs pa zhu ba

gnang zhing khrol/ de nas lo kha shas kyi bar ngor shar pa'ang gdan sar ma 'khod pas mkhan med du lus snang / khyab bdag zha lu pa chen po ri phug dbu mdzad thog nas lcags
lug grang mo cher mjal bar phebs pas rdo rje 'chang gi bka' las/ bla brang tshom chen du khyab bdag zha lu par da ni rin po che rang ri phug gi gra ba kha ya kog po ma gi
tsho'i dkyil du ma bzhugs par 'dir thugs dam mdzad na gsungs pa la sde srid nas dgongs pa yang mi yong ba 'dug bdag gis bor na brlag 'gro ba 'dra zhus pas da 'o na bskyar
bkod cig byas yun ring po mdzad dgos pa yin nam gnang ba 'di dus ri phug dbu mdzad gnang nas lo gsum gyi skabs yin cing me byi gra ngan ci rigs kyi mi bsrun pa'i sgyu 'phrul
gyis se rag sgrub sde dang khang dmar nas sogs sku nye tsho'i sar lo gcig tsam bzhugs dgos byung ba glang lo'i mjug tu sde srid gtsang pas dbu mdzad bskyar bsko gnang
ste snga rting gnyis dril bar lo sum cu rtsa gsum song bas lkog gyur gyi chos rjen par gsal ba de las yid ches kyi gnas gang du mchis/ de dang mtshungs par rje zha lu
pa sogs dpon slob thugs nang gtsang sa tshor sde srid gtsang pa'i mtshan don kyang yun ring mi yong ba'i rgyu mtshan gsal po yang yang gsung bas mtshon/ yid ches kyi nges
pa rnyed pa mang du yod par gda'/ dam pa 'di nyid kyis dge ba'i bshes gnyen bsten tshul mdo tsam smos zin cing der ma 'dus pa ni/ sa skya khri chen 'jam dbyangs bsod nams
dbang po/ /khri chen ngag dbang kun dga' bsod

nams/ zhwa dmar dkon cog yan lag /stag lung dbon rin po che/ ra lung dbon mi pham chos rgyal/ chos rgyal bkra shis stobs rgyal yab sras gnyis/ rje btsun kun dga' grol mchog
/zha lu mkhan chen bsod nams dbang po/ /chos lung mkhan chen nam mkha' mtha' yas/ e waM mkhan chen dkon cog dpal ldan/ ngor mkhan chen byams pa kun dga' bkra shis/ gser
mdog can mkhan po karma bzang po/ /yol mo ba nam mkha' brgya byin/ rgyal sras padma chos rgyal/ tre bo sprul sku dpag bsam dbang po/ rong pa chos bzang bkra shis/ thugs sras
zla ba'i sku skye/ lcags zam sprul sku bstan 'dzin nyi zla bzang po/ /byams pa rin cen rdo rje/ byams pa don grub/ kun bzang rin chen/ drung rams pa bsod nams tshul khrims/
'o yug pa so ba lags/ glo bo pa blo gros rgyal mtshan sogs yongs 'dzin mang du bsten nas la lar chos tshul rgya che ba dang 'ga' zhig la tshe dbang tsam gyis kyang
mtha' brten pa'i gsan bsam gnang ba'i chos kyi zhib cha ni gsan yig gi bsnyel tho rnams tshang bar ma mthong bas zhib par 'dri ba'i rngo ma thogs mod/ gsan pa mdzad pa tsho
yang thos lo dang byung lo ma yin pa'i grub mtha' so so'i lugs srol ma 'dres par zhib mo dpyad de thugs su chud par mdzad/ thugs nyams su bstar bar 'os pa smos ci 'tshal
de las gzhan pa rnams thub bstan rin po che mi nub pa'i ched du gdul bya so so ba'i blo dang 'tsham par 'chad nyan gyi bya ba la thugs rtsol lhur bzhes/ nA ro pas tai
lo dang ses 'brog mi bsten pa ltar yongs 'dzin tshogs kyi yon

tan la bsngags pa dang dad gus gtso bor bton pa'i shugs la skyon kyang yon tan du 'char ba'i snang tshul dpag par dka' la/ rtag brtan sprul sku gtsang shed kyis stod phyogs
su phal cher bstun phyogs dgos pa zhig yod snang bas bkra shis rtse dang gser mdog can tshor chos bka' 'dra gsan zer ba'ang stes dbang tsam las gsan ma gsan la ma ltos pa'i
thugs rab la bed spyad nas gnang ba dang / sgrub mchod kyang tshul ldan med par grags che gshis thugs 'dun med na thob par yang mi 'gro 'dug pas gsan thor med pa dang
bcas chos kyi grangs su brtsi yin med pa 'dra snyam pa log rtog tu shar mod/ nges don du ji ltar yin ma nges so/ /mgon po 'di nyid la chos kyi 'brel pa thob pa sogs slob
ma ni sa chen po'i rdul bzhin bgrang par dka' na'ang zab chos kyi mchod sprin mnyam med dgon gsar bar yang dbul zhing / rags pa tsam smos na rje btsun sa skya pa chen po
ngag dbang kun dga' bsod nams/ padma'i gdung 'tshob byang pa rigs 'dzin ngag gi dbang po/ /rtse tshogs mkhan chen padma bsod nams/ mkhas grub chen po bod mkhar pa'i thugs
sras spyan snga rin po che mi pham chos kyi rgya mtsho/ gnas lnga rig pa'i paNDi ta chen po mkhan chen ngag dbang chos grags/ shes bya'i gnas kun la mkhyen rab kyi dbang
phyug 'jam dbyangs dga' ba'i bshes gnyen/ spyan snga tshul khrims 'bar gyi dbon rigs rgyud sde rgya mtsho'i mnga' bdag lo pa spyan snga kun dga' don grub/ gsar rnying gi
chos tshul rgya mtsho lta bur mkhyen pa'i spyan snga pa klu

sgrub chos kyi rgyal mtshan/ dkyil 'khor rgya mtsho'i khyab bdag e waM mkhan chen dpal ldan don grub/ skyed tshal mkhan chen 'bum rams pa thar pa rgyal mtshan/ slob bshad kyi
bstan 'dzin chen po rgyal rtse zhabs drung byams pa ngag dbang bsod nams rgyal mtshan/ dam pa'i chos kyi rgyal tshab chen po rdo rje 'chang mgon po bsod nams mchog ldan/
bu ston thams cad mkhyen pa'i chos kyi rgyal tshab dam pa khyab bdag zha lu pa rin cen bsod nams mchog grub/ kha'u brag rdzong pa'i bstan pa'i srog shing chen po glang
phu chos rje 'jam dbyangs chos skyong dbang phyug /'dar skyid gshongs pa mkhan chen mang thos grags pa rnam rgyal/ yangs can mkhan po byams pa bsod nams mtha' yas/ so zur
gnubs gsum sngags pa'i rgyal por grags pa'i zur 'ug bya lung pa'i chos rje yab sras/ mthu chen nyi ma bzang po dang mkhyen pa'i spyan ldan rin cen rgyal mtshan sogs se'i
sngags 'chang rim par byon pa'i gdung 'dzin bkra bzang chos rje nam mkha' rig 'dzin/ kyi ston sngags 'chang chen po tshe ring dbang po/ sger pa ba ngag dbang nyi ma/ ri
phug dbu mdzad rin chen rgya mtsho/ bla ma sgyi lung pa skyo ston yab sras la sogs slob bu mtha' yas par sngags gsar rnying theg pa thun mong pa'i dam pa'i chos kyi char
chen po phab ste ding sang gi bar du dbus gtsang 'dzin ma'i khyon 'dir bshad sgrub kyi rgyun bzang po dbyar mtsho ltar 'phel ba'i bka' drin bla na med pa'o/ /'chad nyan
dang phyogs phebs ma gtogs thugs dam gyis

khor yug lta bu yin na'ang rgyun gyi nyams bzhes bsnyel tho 'di la srod thun thor thun gyi dbye ba mi gsal zhing bar mtshams nas hol khong phran bu yod shas che yang tho nang
bzhin bkod pa la/ thog mar gnyid sad 'phral lce byin rlabs kyi bzlas pa/ seng ge sgra'i mngon rtogs/ bzlas pa sum brgya/ thugs rje chen po'i mig 'byed/ rnam 'joms gsang
sgrub kyi bzlas pa nyer gcig tsam/ 'jam nag bzlas pa/ de nas rdo rje 'jigs byed kyi bla ma'i rnal 'byor sngon du btang ba'i bskyed rdzogs kyi rnal 'byor/ rdor bzlas brgya
re/ sngags gsum po brgya rtsa la nyung mtha' byas pa'i gang 'gro/ bir srung nyis sbrel/ dpal kye rdo rje'i lam dus 'bring po/ tshe sgrub lcags sdong ma'i bzlas pa brgya
rtsa/ dkar cha bzhi'i gtor ma sogs/ khro bo sme brtsegs/ khro mo sme brtsegs/ rnying ma'i khro bo sme brtsegs/ ne gu'i sgom thun/ rnam 'joms ljang sngon/ gu ru zhi ba/
gu ru dmar chen/ mthing kha/ drag dmar padma tshe dbang rtsal/ rta mgrin tshe sgrub nye brgyud/ ye shes 'od mchog /rdzong chen ma/ 'khor ba dong sprug /bka' brgyad dril sgrub/
'joms byed phur pa spu gri/ zab thig gi rta mgrin tshe sgrub/ phyag rdor/ stobs po che/ de nas bzang spyod sngon du 'gro ba'i sems bskyed rgyas bsdus gang rung re len/
a ra pa tsa na/ 'byung 'dul/ u tsa/ gos sngon can/ gtum po/ rta mgrin gsang sgrub/ 'gro ba kun sgrol gyi gzungs gang mang dang bcas pa/ bla ma yab sras kyi sku bstod
rnams sngon du 'gro ba'i rab yangs ma brgya rtsa la nyung mtha' byas pa'i gang 'gro sogs lam

zab sngon du 'gro ba'i lam dus rgyas pa bzlas pa dang bcas pa/ 'jigs byed bcu gsum ma'i bzlas pa yod tsam re/ rdo rje rnal 'byor ma'i 'khrid bzlas pa dang bcas pa/ rta mgrin
yang gsang dpa' gcig /gtor bsngo'i rim pa la thog mar drag dmar/ 'jigs byed/ las gshin sprel ba/ kye rdor/ bde mchog /nA ro mkha' spyod/ phyag rdor/ u tsa/ rtsis mgon/
lcam dral/ las mkhan bcas pa'i gtor bsngo/ bskang gso/ mdos sogs/ gur zhal/ mgon dkar/ tshogs bdag /dur khrod bdag po/ beg tse/ dam can/ khyung lung ma/ rnam sras/ beng /
dpal ldan rdo rje rab brtan ma/ rdo rje ri phug ma/ spyi gtor/ gzhi bdag rnams kyi gtor bsngo thun gnyis re/ bka' brgyad kyi cha gsum rgyun du/ brag rdzong ma/ gur gyi gsang
'khrid/ zhal gyi srung 'khor tshe sgrub/ zhal gyi gsang 'khrid/ bir srung sogs rgyas par mdzad nas nyal ba'i rnal 'byor gyi dus 'jam dbyangs mkhyen brtse'i zhal gzigs
gsang ba'i rnam thar du 'dug pa bzhin ayon padma za hor ma ji lta ba bsgoms/ thugs rjes 'gro ba'i mgon mdzad bcom ldan 'das/ /mtshan tsam thos pas ngan 'gro'i 'jigs las
skyob/ /dug gsum nad sel sangs rgyas sman gyi bla/ /baiDUrYa yi 'od la phyag 'tshal lo/ /zhes pa'i gsol 'debs byas slob dpon chen po rang la bstim/ dbyer med kyi ngang la
rmi lam 'dzin pa'o/ /rang bzhin lhan skyes sam/ zhu bde lhan skyes kyi ngang la nyal/ sang ldang ba'i rnal 'byor gyis lang / nyer dgu sogs la

dus gtor/ rdo rje chos skyong mang po la dmigs bsal dang / khyad par nyer lnga la rtsis mgon gyi lha mor gtor 'bul tshogs 'khor dang bcas pa/ gnam gang la drug cu pa sogs mdzad
tshul gyi tho 'di ltar bris pa yin na'ang mtshan phyed dang phyed yol tsam cung zad mnal ba las sku lus gnad dang ma bral bar thugs dam kho na mdzad ces drung du bcar
ba rnams las thos so/ /dam pa 'di nyid kyi mkhyen pa'i cha nas rgyud sde che chung gi dkyil 'khor gyi dbang chog /byin rlabs/ rjes gnang / sngar thugs 'dzin gnang myong
ba'i rigs la nyi ma re gnyis kyi gzigs rtog mdzad pas bsnyel gso grub cing gsar pa'i thugs 'dzin ha cang gi zhag mang po mi thogs shing chos bka' gnang ba'i dus rgyun gyi
zhal 'don ltar shin tu byang pa/ rgyud bshad dang 'khrid sogs la tshig skam tsam gyi skyor zlos ma yin par dka' ba'i gnas mtha' dag la zhib mor ston pas 'phral sbas pa'i
rnal 'byor lta bur mkhas nyams mi mdzad na'ang blo gros zab cing gting dpag dka' ba rgya mtsho chen po bzhin tshad du bzung bar mi nus/ 'jig rten gtso rgan gyi spyod pa
g.yo sgyu'i rnam pa ni lo mang por skur bcar na'ang sna re tsam yang mi mthong zhing thos pa'i yul ni lta ga la srid/ chos kyi bka' mchid dang bla ma brgyud pa'i rnam thar
lo rgyus/ khyad par thams cad mkhyen pa'i mtshan gsan pa na spyan chab gsil ba'i mos gus dbang rnon chos rjes 'brangs pa'i thugs dad lhur mdzad cing khyab bdag sdings
ma ba bslab gsum rgyal mtshan gyi rnam thar sogs thugs rtsom

pod longs shig snang ba don med kyi bskyar bshad tsam min pa'i brjod don phun sum tshogs pa sha stag mchis/ brtse ba'i cha nas sku tshe mang por mkhas pa dang grub pa'i yang
srid bzung ba'i rgyal sras kyi spyod pa la goms pa'i bag chags kyis rgyu 'bras man ngag bdun gyi sgo nas bdag gzhan mnyam par brje ba'i thugs bskyed bcos ma min pa 'khrungs
pa'i rgyus chags sdang gi sgang gshong med pa'i btang snyoms kyi thang bde mor ris med kyi 'gro ba thams cad la dngos dang brgyud pa'i sgo nas rjes su bzung ba mtha'
dag 'dri bar ma lang zhing dper na shing bzo ba dpal ldan sogs 'chi bar thug pa mang dag la mi 'jigs pa'i sbyin pa dang / gshin po sogs la lhag par brtse bas rigs drug gnas
'dren gyi sgo nas gnas ngan len las bskyabs pa'i sdig can 'ga' yang mi lus thob nas skye dran gsal ba'i lo rgyus mang / dbul phongs ma nus pa gzigs pa'i tshe bzod glags
med pa'i skyo shas dang nges 'byung gis zin pa'i zas gos gnas mal sman gyis mtshon te phan 'dogs pa la brtson pas gzhan don du gang 'gyur ma gtogs rang gi bdog pa la 'jungs
pa'i rtog pa ye mi mnga'/ gtso bor mchog dman bar pa gsum so so'i blo dang 'tsham pa'i chos kyi sbyin pa bstan pa dang sems can la phan pa/ thos bsam bsgom pa/ nyams
len byed lugs phra mo tsam la'ang ras chod du ma song ba'i skyo ngal med par bslab bya'i sgo nas mngon mtho dang nges legs kyi sar sbyor nus pa'i cha nas grub pa'i dbang
phyug ku ku ri pa sogs

gzod ma nyid nas bskyed rim mthar phyin cing rdzogs rim gyi rtogs pa klong du gyur pas grub pa brgyad dang zhi sogs kyi las rab 'byams la chags thogs mi mnga' yang thub bstan
'jig pa la nye ba lta bu byung na min pa sku la sngo ba sogs thugs sun 'byung ba'i ma rungs skye bo du mar drag shul gyi cho ga mdzad pa lta ci/ de dag mi dge ba'i mthus
ngan 'gro mi bzad pa'i duHkhas mnar ba la brtse bas kun nas blangs te thugs rje rjes bzung gi ting nge 'dzin la gzhol/ bka' chos gnang tshe gsung gdangs snyan chags pa
thos pa'i mod la sems khongs rang bzhin gyis lhod 'gro/ phyi rol tu nyon mongs pa me ltar 'bar bas gdung bzhin pa blo brel tshub tshub pa drung du slebs pa dang da res kyi
sems gnas 'gyur/ ji tsam bsdad kyang sdod spro ba dang sku'i tshul khrims kyi dri bsung tshor bas khams gsal seng nger dngas/ thugs dam mdzad sar bsdad na byin rlabs kyis
rang gi dge sbyor kyang gnas gzhan du byas pa dang ye mi 'dra ba yong / dbang rjes gnang gi dus zil che bas da lta rang byin rlabs khyad par can zhugs byung snyam pa
'byung bas mtshon te gsang ba bsam gyis mi khyab pa'i rnam thar dpog par mi nus pa blo dman rnams kyi yul ma yin no/ /'khon rigs 'jam dpal dpa' bo rim byon gyis/ /chig brgyud
rin cen rtsing spyod 'dam bying las/ /rnam dpyod shing rtas 'dren pa'i sa skya pa/ /dbyi mong shul du skyes pa'i tsan dan bzhin/ /pha bzang gong ma'i phyag brgyud khyad
par nor/ /pha rol

g.yengs khyer ya ma brlas bor ba'i/ /pha chos gnas gsar bla ma'i bka' drin las/ /pha rgod kun dga'i mtshan can snyim par son/ /log rtog ba tshwas nyer gang chu klung che/ /snyan
brgyud r-i Shis yan lag brgyad ldan du/ /bskrun par kha 'u'i brag nas stobs phrog dbang / /dgyes pas bram ze'i gzugs kyi zlos gar bsgyur/ /rdo rje srin po gzi byin
'bar ba'i steng / /rje btsun brtse chen mngon sum rab gsal ba/ /kho bos bstan pa'i mar me ches spar ba'i/ /me ro da gdod gsos zhes gzengs bstod snyam/ /phyag na padma'i dkyil
'khor 'khor lo ru/ /skye bdun sha la brten pa'i sgrub pa yis/ /srid pa'i duHkha bcil ba'i myong grol rdzas/ /'di ko ris bral 'gro srog 'tsho ba'i sman/ /dbang po'i gzhu
ris phub pa'i lding khang na/ /phang phung manda ra ba'i 'dab 'phreng g.yo/ /sngon med dngar ba'i dri bzang rab 'thul ba/ /a ho legs bris mchod pa'i rnam 'phrul mtshar/
/ngan 'gro'i g.yang la gom pa yongs 'phyan pa'i/ /nyam nga'i 'gro mang thabs mkhas mdzad pa yis/ /'dren phyir kA la sha nang pad dkar 'chang / /mngon sum byon des yid
kyi gdung ba sel/ /legs ldan dmar zlum spyan gyis chig brgyud snod/ /nyer gzigs lung bstan chos kyi rgyal tshab la/ /tshar chen bla ma'i gdams ngag bum pa gang / /thugs gsang
za ma tog byo de rmad byung / /'jam mgon dgyes pa'i mkhyen rab mkha' ltar yangs/ /'jig rten dbang phyug brtse ba'i rjes su 'gro/ /lag na rdo rje'i mthu stobs gzi 'bar

bas/ /nges rnyed dad pa'i spu long ci yang g.yo/ /sku cung zad hreb pa sogs gang ci nas zhing 'dir bzhugs par mi bzhed pa'i rnam pa ci rigs byung bar khyab bdag bka' 'gyur
ba chen pos brtan bzhugs dang gsol 'debs yang yang gnang ba'i thugs ngang rim gyis bsrings shing khyad par 'chi med mgon po'i sgo nas sku tshe spel ba'i gsung chog rgyas
par mdzad dus dgun grang sgang yin rung tshe gtor zho ltar gyur pa sogs dpon slob gnyis ka'i thugs rje dang byin rlabs kyis ngo mtshar ci yang shar/ 'phrin las rgya mtsho
zer bar blo skyon cher med 'dug na'ang zhabs drung dbon dbus phyogs su phebs 'gyangs zer mi mang bas rkyen byas dpon slob chen mo sku gdangs na ni smos ma dgos de min gzhan
du gshegs na 'ong bar mchis rdo'i dos 'dra zhes skur pa btab pa byams pas snyan du gsol ba na kho bden dpon drung gi ngo ma spongs pa min pa lugs gang nas kyang sdod
'dod med gsung ba/ rje mkhyen brtse'i nyams mgur du/ snying nas dam chos 'tshol ba'i skye bo la/ /chos med skye ngan de dag lhag par sdang / /tha chad snum gyi dri ma phra
mos kyang / /dkar gsal dar gyi kha dog nyams pa bzhin/ /bdud sprul skye ngan du ma'i bsam sbyor gyis/ /dad ldan 'ga' yang 'brel med mu cor sgrog /da ni khyed rnams bde
bar bzhugs shig dang / /kho bo khyod dgyes bya ba myur bsgrubs kyis/ /dus kun sdig pa'i so nam ma mdzad par/ /zhim rgu bzhes shing bde bar gzims su gsol/ /zhes pa'i don

thog tu babs shing sngar khyab bdag zha lu par lo lnga bzhugs pa'i zhal len gnang ba'ang lhag dang bcas grangs thengs pa'i chu mo bya'i lo'i tshes bcu zhig gi skabs gsung chog
rgyas pa dang gsol ja yang bzang zhing mang bar gnang / mjal mi byung tshad thong gsungs pa'i thugs gtsigs che ba 'dra la ched du zhus pa la ma ltos par bka' bsgo'i byin
rlabs mdzad/ byams pa bstan 'dzin la de ring ayon chen po phebs par mchod pa blo kha rdzogs pa rang byung / srod thun gyi gong du da kho bo ni rgyab 'gro ba yin su la'ang
ma zer gsung bar sku mi bde ba med dam zhus pas de 'dra mi bdog phebs pa la byams pas zhabs drung dbon rin po cher rgyu mtshan gsol ba na de 'phral 'bul ba bsnams te
phebs tshe de su yin gsung par bdag lags sku la snyun med dam zhus pas gang yang mi 'dug byams pas zhus pa 'dra gnang ba la sku mi bzhugs pa'i dgongs pa bstad yod 'dug pas
de ltar gnang na mi yong tshul gyi gsol 'debs slar yang nan cher mdzad rung dgongs pas ma bzhengs par cang mi gsung bar mi bzhugs pa'i tshul gsal bar byung ba na de bas
kyang nan tan bskyed de phur btsugs su gsol ba btab pas zhing brje bar mngon du phyogs pa des de 'dra rang gnang ci dgos thugs dang bstun nas sdod pa lags pas thugs 'khyog
pa mdzad mi dgos rang gnas su spyon gsung / de ltar zhal gyis 'ches nas lo ril po gsum lhag tsam tshe mtha' yas pa'i ngo bor thugs bskyed de gdul bya'i dpal mgon du bzhugs/
dgung lo dang sku gcong gi khyad nas da rang lam dus

sogs dkyil 'khor chen mo rnams lcogs mdog ma kha bas ayon sgrub pa kho na la dril lam dgongs pa'i nub cig mnal lam du kye rdo rje'i thugs kar slob dpon chen po bzhugs 'dug
pa gsal bar shar bas mnal sad tsa na gcig tu bsgril na mi legs par mkhyen te mya ngan las mi 'da' ba'i bar du lam dus thun gnyis ma chag par mdzad ces rje bka' 'gyur ba chen
po gsung / shing phag lor ri phug nas khyab bdag rin chen bsod nams mchog grub kyis mjal bar phebs dus gsung gleng mang du gnang ba'i mthar phyag mtheb ker te rin po
che nu ro la zhes rje zha lu pa'i phyag nas 'jus 'phreng tshul gyi chos dang 'brel ba'i zhal gdams mtha' yas pa gnang nas dgyes dgyes mdzad/ de'ang rje btsun rdo ring pa
chen pos chos rje rdo rje 'chang gis kyang don lnga las ma bzhugs kho bo don bdun gyi khar slebs bla ma bdun cu rtsa gnyis kyi thugs zin pa sogs sku tshe 'di'i bzhed pa mtha'
dag lhun gyis grub nas zhing khams gzhan du gshegs pa la spro ba'i tshul rnam thar du gsal ba dang mtshungs pa'i dgung lo yang mthu stobs kyi dbang phyug bsod nams chos
'phel dang snyoms pa'i don brgyad du phebs pa dang de bar rgyal bstan spyi dang bye brag bdag chen rdo rje 'chang blo gros rgyal mtshan yab sras brgyud par bcas pa'-i
ring lugs rgyal tshab rin po che 'jam mgon bsod nams mchog ldan gtso bor gyur pa'i bstan 'dzin rnams kyi phyag tu legs par 'phrod pas rnga yab dpal gyi ri bor sangs rgyas
gnyis pa ayon chen po'i 'dus pa'i

'khor gyi gral du bsgrig par spro ba dang zla ba gcig las gzugs brnyan 'bum phrag mtsho rdzing du 'char ba ltar dag pa dang ma dag pa'i zhing khams mtha' klas par sems can
gyi don rlabs po che mdzad par dgongs te 'dzin byed ces pa me pho byi ba'i lo'i chu shel gyi dbang po smin drug gi dga' ma dang rtse ba'i dkar cha'i bzang po'i nyi ma nub
rir gzhol ba'i tshe gzugs sku mtshan dpe'i dkyil 'khor chos sku'i klong du sdud par mngon du phyogs pa'i rlung gi 'gro 'ong rgyun chad pa na khyab bdag bka' 'gyur ba chen
pos sku la 'jus nas gsol 'debs gnang bas gsos pa lta bur spyan hur gyis gzigs te da lta rdo rje 'chang tshar pa chos rje dang thams cad mkhyen pa gnyis bkra lam gyis phebs
byung bar rang sems bla ma'i thugs dang dbyer med bde ba chen po'i ngang la cham mer 'gro ba de sad pa zhig byung phebs pa mkhan chen yol ba gshegs gdong sde pa dngos
grub rdo rjes gsung chen po'i gsol 'debs kyi thugs dam sad de/ bka' las/ de min na steng gi mthongs dkar 'gram 'dir rin po che tshar pa phebs byung ba la gsol ba btab pas
sku de rdo rje 'chang dngul chu'i mdog lta bu zhig tu gyur par mthong ba'i mod la rig pa thim pa byung bas de'i ngang du song na don chen po grub pa las 'gyangs te zhag
bcu'i bar nad kyis mnar ba'i lus 'di la sdod dgos par 'dug /ces pa dang phyogs mtshungs pa'i thugs dam sad par snang / lo grangs de tsam zhig khyed kyi thugs dang bstun
yod da cha de 'dra mdzad gzhan 'dra/ 'on kyang khyed la ltos bcas mtha' dag byang

chub kyi bar du rjes su 'dzin no zhes zhal gyis bzhes nas snang mched thob gsum gyi mthar 'chi ba 'od gsal chos kyi sku'i ngang du thugs dam la zhag gcig gi ring bzhugs/ dgongs
rdzogs kyi grabs yul thugs gra 'grig mi 'grig khyad nas zhag 'ga' zhig gsang ba'i tshul gnang / rje bka' 'gyur ba chen po sang phyi dro gdung mjal la phebs shin tu 'dod
pa byung bas byon pa dang thugs dam grol ba 'grig /shangs g.yas nas byang sems dkar po khyor ba gang tsam phebs pa zhal du mchod pas nyams rtogs kyi bogs lhag par che
zhing rdo rje 'chang kun spangs chos rjes me tog 'thor ba'i dus sku khams zags te bzhugs stan steng du 'khyil ba tshar chen chos kyi rgyal pos lhag med du bzhes pa snyan
brgyud kyi bstan pa zin pa'i rten 'brel 'grig pa dang dbyibs 'dra bar mchis/ rje bla ma'i gdung khang gi g.yas su thugs dam rten gyi kye rdor gyi sku zhig yod pa zhal thad
sor bsgyur rung sku gdung rin po cher lan gsum 'chus pa byung / zhing brjes pa'i nyin nas rlung phra mo tsam gyis 'gyu ba 'gags te nam mkha' mthing zhun ma'i mdog ltar
sngo la ston gyi rdul bral bzhin dngas par lha'i tshogs kyis me tog 'dab ma bzhi pa dang lnga pa sogs yu ba ldan pa'i char bu yug lta bur 'tshubs/ shel la mtshon ris kyi
kha dog bsgyur ba 'dra ba'i dbang po'i gzhus phyogs kun tu dkris/ ched du spar ba'i spos dud kyis bskrun par mi nus pa'i gdung yid bzhin gyi nor bu las sngar ma myong ba'i
dri phun sum tshogs pa ldang ba sogs ngo mtshar ba'i dge mtshan ji snyed pa byung / dpal kye rdo rje man ngag lugs kyi dkyil 'khor la brten nas

'khor lo'i mgon po bla ma rdo rje 'chang la phyi nang gsang ba de kho na nyid kyi mchod pa nam mkha'i khams yongs su gang ba ting nge 'dzin gyi mthus sprul par ma zad dngos
su'ang chu gnyis sngon du 'gro ba'i nyer spyod brgya phrag tu longs pa nyin re bzhin bstar bar mchod dpon 'jam dbyangs rgyal mtshan gcig pus lag dar bas nyin mtshan kun
tu ngal ba'i dka' thub la brten pa'i tshogs bsags/ dgyes rdor/ 'jigs byed/ yang gsang khros pa/ kun rig /smyung gnas dang lnga'i gdung chog btsugs/ ri phug nas khyab bdag
zha lu pa chen po phebs pa rgyang gzigs nas nam mkha' g.ya' dag pa la 'ja' dkar sku gdung rin po cher mdung tshugs su zug pas mtshon pa'i gzigs snang khyad par can byung
bar gda'/ zhabs drung dbon dang rje zha lu pa gnyis gsol tshigs gnang ba'i tshe nam mkha' thams cad me tog gi char gyis gang bas tshom chen gyi rgya mthongs la mi shong
ba lta bu babs/ nye skor gyi ser tshogs gral dbur yangs can mkhan rin po che ngag dbang chos grags gdan drangs pa'i tshar mang ja 'gyed 'bul ba sogs gya nom pas bsnyen bkur/
yul mi rnams la 'bru khro zangs sogs kyi sbyin gtong mdzad/ hor zla bcu gnyis pa'i tshes brgyad kyi nub kye rdor man ngag lugs kyi dkyil 'khor gyi sgo nas sku gdung rin
po che dpal he ru kaHzhal brgyad pa'i rnam par gyur pa la rdzas chen bcu gnyis gtso bor gyur pa'i mtha' klas pa'i mchod pa thams cad mchod bya mchod byed dang bral ba'i
gnas lugs rang ngo don gyi bla mar rtogs pa'i rdo rje 'chang mgon po bsod nams mchog ldan bstan pa'i rgyal mtshan dpal bzang po nyid kyis phyag dar nas zhugs su

phul ba'i sang nyin nam mkha' thams cad 'ja' sprin dang lha rdzas manda ra ba'i char gyis gang / pur khang zhal phye bas tshems la dung dkar g.yas 'khyil mgo sprod dbar du
'phel gdung yungs kar spungs pa lta bu byung / sa skyar dkar po rgyang grags bus pa'i tshogs su mang 'gyed tshar/ bzhi thog tu bdag chen khri rin po cher 'bul ba/ gtsug lag
khang dang mgon khang rnams su mchod pa/ kha'u skyes lhas su mang ja zhwa 'gyed/ zha lur mang ja tshar/ sa lugs gtso bor gyur pa'i dbus gtsang gi dgon pa mang dag la mang
ja bsngo rten/ yar klungs su ser tshogs rgyas pa'i gral dbur rdo rje brag nas byang bdag rig 'dzin chen po gdan drangs pa'i 'bul ba mang 'gyed tshar/ bkra shis rtse chos
sder rdo rje 'chang gi sku brnyan gtso bor bzhugs pa'i lam zab lha khang dngos gtsang ba/ nag pa zla bar dpal dus kyi 'khor lo'i sku gsung thugs yongs rdzogs kyi dkyil
'khor sgrub mchod star chags su btsugs/ tshar chen yab sras gsum gyi bka' 'bum gsar bzhengs sogs rdo rje 'chang mgon po bsod nams mchog ldan gyis thugs khur bzhes te drin
can bla ma gdan gsum tshang ba'i rdo rje slob dpon gang gi dgongs pa zag med chos kyi dbyings su rdzogs par mdzad do/ /'gro ched mnar med gnas su 'jug pa la/ /rgyal dang
de sras spro dga' cher lta na/ /mi bsrun tsher mal gyis 'byung zhi ba'i dbyings/ /gzims par mdzad na sems pa'i ngang tshul ci/ /'chi med legs ldan mgon po la brten nas/
/'chi ba'i dngos brgya 'joms pa'i rten 'brel mthus/ /'chi bdag bdud sde'i dpung bcas zil mnan te/ /'chi gsos sman bzhin gdul bya'i re ba bkang / /yid srubs 'jam mnyen

mda' yis rnying phug pas/ /yid dbang rnal du ma gyur smra brjod 'gas/ /yid mang mnar byed duHkha'i tsher ma de/ /yid can 'dren mchog gsol btab mthu des phyungs/ /mtshungs med
bla ma'i sras kyi thu bo mchog /rings lugs pha mthar spel ba'i zha lu par/ /byang chen bar du rjes 'dzin brda thabs su/ /tha ma'i gsung gi gnang ba ci yang stsal/ /kye
ma mgon khyod thugs rje nyin mor byed/ /'char nub spangs kyang skal ngan 'gro ba'i ngor/ /dam pa'i chos kyi snang ba 'od po che/ /bzhud pas stug po'i smag gis khyab 'di
skyo/ /sA la'i ljongs 'di'i skye rgu yongs bor nas/ /brtse med mkha' spyod gshegs la ngo mtshar ltas/ /blo brid 'di la dga' bar sems pa rnams/ /ma gas snying de lcags kyi
gong bur zad/ /rnam kun mchog ldan zung 'jug phyag rgya cher/ /dang po'i mgon por bzheng la ltos min kyang / /'gro ba'i tshogs chen rdzogs slad rgyal tshab rjes/ /kun bzang
mchod sprin mkhar ngos dog por bkang / /zhing 'dir gzugs sku'i ri bong rab btang yang / /cha shas nyer gang snying rje'i zla dkyil ngos/ /lhag bsam ri dwags snang brnyan
rtag 'char ba'i/ /ngang tshul 'di la bsam skyin rtse dga' rgod/ /de ltar dus gsum sangs rgyas thams cad 'dus pa'i ngo bo rigs dang dkyil 'khor kun gyi khyab bdag drug
pa rdo rje 'chang chen po'i thun mong ba'i gdul bya rnams kyi snang ngor ngur smrig gar gyis rol pa mkhas pa dang grub pa'i 'khor los sgyur ba rje btsun dbang phyug rab
brtan bstan pa'i rgyal mtshan dpal bzang po'i rnam par thar pa ni rgya mtsho chen po ltar gting dpog par mi nus na bdag 'dra'i blo dman tshogs kyis tshang bar brjod pa ni
lta ga la zhig /'on te cha shas tsam gyis zin bris gnyis gsum snang ba'ang phan

tshun go bsdur tshe lo zla sogs nor 'khrul 'ga' zhig mchis pa mi thog brjes pa'i rgyus yod kyang dkon gshis dri yul yang cher mi 'dug mod 'on kyang rin po che yol pa ba/ mkhan
chen bslab gsum rgyal mtshan/ sngags 'chang chen po bsod nams chos 'phel gsum gyi rnam thar la zhib tu dpyad/ khyab bdag zha lu par thugs rgyus mnga' ba rnams la dri
mal zhus/ rdo rje 'chang bka' 'gyur ba'i gsung bgros thor bu blo zin pas brgyan/ dus tshes sogs nges pa dang gtan tshigs kyis bsgrub rung gi steng du bag la nyal gyi tshogs
kyang rung mthun sbyar te bris pa spyir so so skye bo 'khrul pa'i rang bzhin can yin par ma zad sa bon ha cang mi gsal ba sogs nas nongs pa'i tshogs yod na'ang bla ma
tshad ma'i dus kyi brgyud pa la phan pa'i lhag bsam gyis bkod zin to/ /blo 'das gdod ma'i mgon po chos sku'i dbyings/ /mtshan dpe'i dpal 'bar longs sku rta ljang can/ /sprul
sku'i 'od zer 'gro ba'i bsam pa dang / /'tsham par spro ba'i pha mtha' gang gis rnyed/ /'on te dbang phyug yon tan brgyad ldan pa/ /mkhyen rab nor 'dzin bu mo'i mngal
yangs por/ /lung rtogs yongs 'du'i rtsa ba ches brtan pa'i/ /sgyu 'phrul gar las 'dod dgu'i gru char phob/ /snying po'i tshad ldan yang srid bdag chen rje/ /snyan brgyud
chos kyi nyi ma rdo ring pa/ /slob bshad shing rta'i srol 'dzin tshar pa rje/ /rnam gsum bstan pa'i ched du khyed byon snyam/ /mkhyen brtse nus pa'i dbang phyug bla ma de'i/
/gdung 'tshob bstan pa'i rgyal srid nyer bskyangs te/ /bshad sgrub ring lugs dar mdzad gnas gsar pa'i/ /rtogs brjod zla bas snying gi zug rngu 'byin/ /khyod zhabs bsnyen
pa'i

skal ba ches dman kyang / /gsung rgyun bdud rtsi nges legs srog zungs su/ /bsgyur phyir dang bas rnam thar gleng ba 'di/ /a ho las dkar mthu yis rnyed la rangs/ /bsod nams
yongs byas te se'i gtsug tor nas/ /slob bshad yan lag brgyad ldan nyal 'gro'i klung / /bgrang ring skye ba'i blo gros chu gter nang / /rab 'bab thos bsam sgom pas ro gcig
shog /sde snod gsum dang rgyud sde kun gyi bcud/ /lo paN zhal drod ma yal gsang ba'i chos/ /legs 'dzin brgyud pa mu thi la yi 'phreng / /thub bstan de srid chad med dar
gyur cig /ces dkyil 'khor rgya mtsho spro ba dang bsdu ba'i byed pa po dpal ldan rdo rje sems dpa' dbang phyug rab brtan bstan pa'i rgyal mtshan dpal bzang po'i rtogs brjod
bdud rtsi'i za ma tog ces pa 'di ni mkhan chen rdo rje 'dzin pa chen po rin chen bsod nams mchog grub kyis ring po nas gyis shig pa'i bka' stsal dang dbon mkhyen rab blo
ldan dang mkhyen rab rnam rgyal gnyis kyis kyang bskul ba la brten nas bgyid mdun che na'ang don med kyi g.yeng pas snyoms las su lus pa nye char A na la zhes pa me 'brug
hor zla gnyis pa'i mjug nas snyan brgyud bstan pa'i nyi ma mkhan chen zha lu pa chen pos skyid shod lho mos gzhis kar gsung ngag rin po che lam 'bras slob bshad 'dzugs
pa gnang skabs gsang chen bstan pa'i shing rta pa bco brgyad chos rje byams pa ngag dbang lhun grub/ khyab bdag bka' 'gyur ba chen po'i dbon rin po che nam mkha' bsod nams
dbang gi rgyal po/ grub pa'i dbang phyug lcags zam pa'i gdung 'dzin sger pa chos rje ngag dbang

bstan 'dzin phun tshogs gsum gyis lam 'bras brgyud pa'i rnam thar kha skongs la da lam cis kyang dgos zhes gsung gis bskul ba ltar kun spangs chos rje'i ring lugs la rgyu mtshan
shes nas dad pa thob pa'i slob bshad 'dzin pa za hor gyi bande ngag dbang blo bzang rgya mtsho 'jigs med go cha thub bstan lang tsho'i sdes nag pa zla ba'i nyer gnyis
zla ba gro bzhin gyi 'grub sbyor la dbu btsugs kyang som nyir gyur pa'i dogs gcod 'dras buu la 'gros kyi ngos chu shel gyi dbang po snron gyis nya ba'i dkar cha'i dga'
ba gsum pa lhag pa lha mtshams kyi 'grub sbyor gyi nyin rang byung 'phags pa 'jig rten dbang phyug gi gzhal med khang pho brang chen po po ta lar sbyar ba'i yi ge pa ni
rig 'dzin gyi btsun pa 'jam dbyangs grags pas bgyis pa tshar chen chos kyi rgyal po'i ring lugs byams mgon mchog gi sprul pa'i skur mngon par rdzogs pa 'tshang rgya tshul
bstan pa de srid du dar zhing rgyas la yun ring du gnas par gyur cig/ //sarba mangga laM//

